जिब्राल्टर सिटी हॉल, या जिब्राल्टर नगर ग्रह, ब्रिटिश प्रवासी शासित प्रदेश जिब्राल्टर का पुराना नगर ग्रह है। शहर के केंद्र में स्थित सिटी हॉल जॉन मैकिन्टौश स्क्वयर के पश्चिमी सिरे पर है। इसका निर्माण पुर्तगाली यहूदी मूल के समृद्ध व्यापारी एरन कार्डोज़ो ने वर्ष 1819 में करवाया था जब वह अपने परिवार के साथ जिब्राल्टर में आके बस गया था। कुछ वर्षों तक इस इमारत में क्लब हाउस होटल था। 1874 एक स्पेनी मूल के व्यापारी और बैंकर पाब्लो एंटोनियो लॅरियोस की सम्पत्ति बनने के पश्चात इस इमारत की पुनः बहाली हुई तथा 1922 में लॅरियोस के पुत्र ने यह इमारत जिब्राल्टर औपनिवेशिक अधिकारियों को डाक घर बनाने के लिए बेच दी। परन्तु अंततः यह नगर परिषद की गद्दी बन गई। यह अब जिब्राल्टर के महापौर का आधिकारिक निवास स्थान है।
वर्ष 1819 में बनी सिटी हॉल की इमारत पहले एक निजी मॅनसन थी। उस समय इसका स्वामित्व एरन कार्डोज़ो के पास था जो कि पुर्तगाली यहूदी मूल का समृद्ध व्यापारी था तथा अपने परिवार के साथ जिब्राल्टर में आके बस गया था। यह जिब्राल्टर में बना या देखा गया सबसे विशाल निजी मॅनसन था। यह तीन माले की इमारत जॉन मैकिन्टौश स्क्वयर की सभी इमारतों में सबसे भव्य थी। 
कार्डोज़ो के अपने मॅनसन बनाने से पहले यहाँ एक पुराना चिकित्सालय और ला सेंटा मिज़रीकोर्डीया रोमन कैथोलिक चैपल था तथा बाद में एक कारागृह। चूँकि कार्डोज़ो प्रोटेस्टैंट सम्प्रदाय का अनुयायी नहीं था इसलिए उसे जिब्राल्टर में कानूनी रूप से जमीन खरीदने की अनुमति नहीं थी। हालांकि वह ब्रिटेन की नौसेना के प्रसिद्ध सिपहसालार होरेशियो नेलसन का घनिष्ठ मित्र था तथा युद्ध के दौरान उसने अपना बेड़ा सेना को युद्ध में उपयोग करने के लिए उप्लब्ध कराया था इसलिए उसे आखिरकार जिब्राल्टर में एक जगह अपने घर के निर्माण के लिए दे दी गई। यह जगह अलामीडा में थी तथा उसके सामने शर्त रखी गई थी कि यह नया घर पूरे चौक पर एक आभूषण की तरह होना चाहिए। इस भवन के निर्माण में कुल चालीसा हजार पाउण्ड की धनराशि लगी थी। 
वर्ष 1834 में कार्डोज़ो की मृत्यु के पश्चात यह भवन जॉन एन्सालडो को होटल खोलने के लिए पट्टे पर दे दी गई। इस होटल का नाम था क्लब हाउस होटल। 1874 में इस भवन को धनी व्यापारी और बैंकर पाब्लो एंटोनियो लॅरियोस ने खरीद लिया। जिब्राल्टर में जन्मा लॅरियोस मूल रूप से स्पेनी थी। उसने इस इमारत की पूरी तरह से बहाली कराई। वर्ष 1922 में उसके बेटे पाब्लो लॅरियोस, मार्क्विस ऑफ़ मार्ज़ेलस, ने यह भवन जिब्राल्टर औपनिवेशिक अधिकारियों को डाक घर बनाने के लिए बेच दी। हालांकि यह अंततः नव निर्मित जिब्राल्टर सिटी काउंसिल की गद्दी बन गया। 1926 से यहाँ पर से नगर परिषद गिब्राल्टर की टेलीफोन सेवा को संचालित करती थी। बाद में इस प्रयोजन के लिए भवन की सबसे ऊपरी मंजिल में स्वत: संचालित विनिमय सेवा को भी लगाया गया था। इसके पश्चात इमारत का विस्तार किया गया जिसके अंतर्गत इसमें एक नई मंजिल जोड़ी गई तथा उत्तर में एक नई शाखा जोड़ी गई। इस पूरे कार्य में इमारत की समरूपता को संशोधित किया गया। निवर्तमान समय में यह जिब्राल्टर के महापौर का आधिकारिक निवास स्थान है।
