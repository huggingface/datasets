सड़क 1991 की हिन्दी भाषा की रोमांटिक थ्रिलर फिल्म है। इसका निर्देशन महेश भट्ट ने किया है और पूजा भट्ट और संजय दत्त प्रमुख कलाकार हैं। अभूतपूर्व संगीत के साथ यह फिल्म सन 1991 की साजन के बाद सबसे ज्यादा कमाई करने वाली हिन्दी फिल्म है। इस फिल्म को खलनायक महारानी के रूप में दिवंगत सदाशिव अमरापुरकर के पुरस्कार विजेता प्रदर्शन के लिए भी याद किया जाता है। फिल्म 1976 की फिल्म टैक्सी ड्राइवर से प्रेरित थी।
महारानी एक किन्नर है जो एक वेश्यालय चलाता है जिसमें पूजा और चंदा जैसी कई लड़कियों का इस्तेमाल किया जाता है। एक टैक्सी चालक रवि, महारानी द्वारा खरीदी जाने से पहले पूजा से मिलता है। उसका दोस्त गोतिया चंदा से प्यार करता है। रवि ने यौन संक्रमित बीमारी के कारण अपनी बहन रूपा की मृत्यु होते हुए देखी है। वह अपने प्रेमी के साथ चली गई थी जिसने उसे वेश्यालय में बेच दिया और उसे वेश्या बनने के लिए मजबूर कर दिया। इस हिंसक घटना ने रवि को आघात पहुँचाई और जीवन भर के लिये डरा दिया है। वह एक अनिद्रा रोगी बन गया है जो अपनी बहन की मौत के विचलित सपने देखता है और कई अवसरों पर बेचैन और हिंसक हो जाता है। एक दिन टैक्सी चलाते वक्त वह इंस्पेक्टर ईरानी से मिलता है। जिन्हें वह अखबार में छपे एक लेख से पहचानता है। रवि उसे उनके गंतव्य तक छोड़ देता है और उससे कोई पैसा लेने से इंकार कर देता है। इंस्पेक्टर कहते है कि अगर उसे किसी भी तरह की मदद की ज़रूरत तो उसे याद करें।
रवि फिर से पूजा से मिलता है जब वह महारानी के वेश्यालय से भागने की कोशिश करती है। वह व्यर्थ में उसकी मदद करने की कोशिश करता है। वह तीस हजार रुपए, अपनी जिंदगी की सारी बचत अपने टैक्सी के मालिक सलीम भाई से लेता है और ग्राहक के रूप में एक रात के लिए पूजा को ले जाता है। वह अपने दोस्त गोतिया और एक दलाल गुल्लू की मदद से ऐसा करता है। हालांकि, पूजा को वो सुरक्षित रूप से लौटा दे इसलिये गोतिया को महारानी अपने पास रखती है। वे बॉम्बे के चारों ओर घूमते हैं, एक दूसरे के साथ कुछ रोमांटिक समय बिताते हैं। जिसके दौरान रवि पूजा से कहता है कि वह उसे प्यार करता है। वो हर रात उसके लिए वेश्यालय में वापस आना जारी रखता है ।

इस फिल्म के लिये संगीत नदीम श्रवण ने दिया है।
