समाजशास्त्र में अनपेक्षित परिणाम ऐसे परिणाम होते हैं जो किसी ध्येय-प्राप्ति के लिए उद्देश्यपूर्ण ढंग से करे गये किसी कार्य में चाहे गये परिणामों से अलग हों।
समाज व लोकनीति में इसके कई उदाहरण मिलते हैं, मसलन अमेरिकी नगर सैन फ़्रैन्सिस्को में निर्धन लोगों की सहायता के लिए मकान-किराये बढ़ाने पर लगाम दे दी गई। परिणाम-स्वरूप मकान मालिकों के लिए किराए के फ़्लैट बनाने की बजाय बिक्री के लिए घर बनाना अधिक लाभदायक हो गया और शहर में किराये के लिये उपलब्ध मकानों की संख्या घटने लगी। जो नीति ग़रीब-कल्याण के लिए बनी थी उसका अनपेक्षित परिणाम ग़रीबों के लिये आर्थिक कठिनाई बढ़ाना हो गया।
कभी-कभी अनपेक्षित परिणाम लाभदायक भी हो सकते हैं। उदाहरण के लिए उत्तर कोरिया और दक्षिण कोरिया के बीच में शत्रुता के कारण उनकी सीमा पर एक 4 किमी चौड़ी पट्टी छोड़ दी गई है। इसमें प्रवेश करने पर सख़्त रोकथाम की जाती है, जिस कारण से इसके अधिकांश भाग में प्रकृति अपने मूल रूप में चली गई है और वन्य जीवन फल-फूल रहा है।
