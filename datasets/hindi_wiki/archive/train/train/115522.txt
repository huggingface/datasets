लिन काउंटी आयोवा की दूसरी सबसे बड़ी काउंटी है। वर्ष 2010 में हुई जनगणना के अनुसार यहाँ की कुल जनसँख्या 211,266 थी। काउंटी का मुख्यालय सीडर रैपिड्स में है जो यहाँ का सबसे बड़ा और आयोवा का दूसरा सबसे बड़ा नगर है और जिसकी आबादी लगभग 120,000 है। लिन काउंटी का नाम मिसौरी प्रदेश के एक सीनेटर लूइस लिन के नाम पर रक्खा गया है।
आयोवा की अन्य काउंटियों की तरह प्रशासक मंडल यानि लिन काउंटी बोर्ड ऑफ़ सुपरवाइज़र्स द्वारा प्रशासित है। बोर्ड ऑफ़ सुपरवाइज़र्स के पांच सदस्य है जो काउंटी के नागरिकों द्वारा निर्वाचित होते हैं. इसके अतिरिक्त अन्य कई निर्वाचित पदाधिकारी हैं। संयुक्त राज्य अमेरिका में राज्य सरकार के नीचे काउंटी और नगर की स्वतंत्र सरकारें होती हैं. आयोवा में प्रायः बड़े नगरों की सरकारें नगरीय सीमा में काम करती हैं जबकि काउंटी की सरकारें ग्रामीण अंचलों का काम-काज देखती हैं। यद्यपि कई -कई विभाग जैसे इंजीनियरिंग, सड़क, योजना, पुलिस और कंज़र्वेशन दोनों सरकारों में अलग अलग विभाग है, स्वास्थ्य विभाग और मानव सेवा विभाग केवल काउंटी की सरकार के पास है जो काउंटी के सारे नगरों को अपनी सेवा प्रदान करते हैं। यहाँ का स्वास्थ्य विभाग आयोवा प्रदेश का प्रथम और एक मात्र राष्ट्रीय मान्यता-प्राप्त स्वास्थ्य विभाग है जिसके निदेशक प्रमोद द्विवेदी हैं।
