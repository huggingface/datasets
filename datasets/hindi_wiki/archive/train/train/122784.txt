आईएनएस कमोर्टा भारतीय नौसेना का स्‍टेल्‍थ पनडुब्‍बीरोधी कॉर्वेट युद्धपोत है जिसे 23 अगस्त 2014 को नौसेना में शामिल किया गया।
आईएनएस कमोर्टा भारतीय नौसेना के नौसेना डिज़ाइन निदेशालय द्वारा परियोजना 28 के अंतर्गत बनाए जा रहे 4 स्‍टेल्‍थ पनडुब्‍बीरोधी कॉर्वेट्स में से पहला है। इसमें प्रयोग किए गए लगभग 90% साज़ोसामान स्वदेशी है। इस पोत का निर्माण गार्डन रीच शिपबिल्डर्स एण्ड इंजीनियर्स लिमिटेड ने किया है।
110 मी0 लंबाई तथा 14 मी0 की चौड़ाई वाले इस पोत में दो डीज़ल इंजन लगे हैं। इसकी विस्थापन क्षमता 3500 टन है तथा यह 25 नॉट तक की गति से चल सकता है। इसमें 15 अधिकारीगण एवं 180 नाविकों के रहने की व्यवस्था है। 
इस पोत में पनडुब्‍बीरोधी रॉकेट तथा टॉरपीडो तैनात किए गए हैं। मध्यम व अति-निकट आयुध प्रणाली से भी यह पोत लैस है। स्वदेश में विकसित रेवती राडार इस पोत पर लगा है। यह पोत पनडुब्‍बीरोधी युद्धक से युक्त हेलीकॉप्टर को ले जाने में भी सक्षम है।
