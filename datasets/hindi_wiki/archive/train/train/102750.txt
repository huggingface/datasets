होक्काइदो जापान का दूसरा सब से बड़ा द्वीप है और जापान के प्रान्तों में से सब से बड़ा और सब से उत्तरी प्रांत है। यह होन्शू द्वीप से उत्तर में है और इन दोनों के बीच त्सुगारू जलडमरू का समुद्री क्षेत्र आता है। आधुनिक काल में इन दोनों द्वीपों के बीच समुद्र के फ़र्श के नीचे से निकलने वाली सेइकान सुरंग है जिसमें एक रेलमार्ग बना हुआ है। होक्काइदो का सब से बड़ा शहर सप्पोरो उसकी राजधानी भी है।
होक्काइदो का कुल क्षेत्रफल 83,453 वर्ग किमी है नामक ग्रन्थ में मिलता है। इस पुस्तक में होन्शू से बड़ी सेना लेकर आबे नो हिराफ़ू नाम का एक राज्यपाल वातारिशिमा नामक स्थान पर गया गया और वहाँ उसका पाला एमिशी नामक जाति से पड़ा। बहुत से इतिहासकारों का मानना है कि वातारिशिमा वास्तव में होक्काइदो था और एमिशी लोग आधुनिक आइनू जाति के पूर्वज थे। धीरे-धीरे जापान के लोग होक्काइदो जाकर बसने लगे। आइनूओं और उनमें झड़पें हुई और जापानी जीतते गए। जापानियों ने आइनूओं को एक ज़मीनदारी व्यवस्था में निचले दर्जे पर कर दिया। 1669-1672 के काल में शाकुशाइन नामक मुखिये के नेतृत्व में आइनूओं ने विद्रोह किया जो कुचला गया।
इस काल में रूस पूर्वी दिशा में फैलकर साइबेरिया का मालिक हो गया और होक्काइदो से उत्तर में स्थित कमचातका प्रायद्वीप पर भी आ गया। जापान को इस से ख़तरा लगा और होक्काइदो पर जापानी की केन्द्रीय सरकार ने अपना नियंत्रण बढ़ा दिया। उस समय होक्काइदो को ऍज़ोची बुलाया जाता था। 1868 में एक जापानी गुट ने इसे "ऍज़ो गणराज्य" के नाम से स्वतन्त्र घोषित कर दिया लेकिन मई 1869 में इस प्रयास को कुचल दिया गया। रूस का ख़तरा देखते हुए जापान ने ऍज़ोची पर अपना क़ब्ज़ा संगठित करने की ठानी। इसमें कुछ अमेरिकी कृषि विशेषज्ञों की भी मदद ली गई। 1870 से 1880 के दशक में इस द्वीप में बहुत जापानी आ बसे और द्वीप की जनसंख्या 58,000 से बढ़कर 240,000 हो गई। 1868 में बहाल हुई मेइजी सरकार ने इस द्वीप को नया नाम देने की सोची। कई नाम प्रस्तावित हुए, लेकिन "होक्काइदो" चुना गया, जिसका अर्थ "उत्तरी घेरा" था।
होक्काइदो जापान के सुदूर उत्तर में स्थित है और रूस के समीप है। इसके तट प्रशांत महासागर, ओख़ोत्स्क सागर और जापान सागर से मिलते हैं। द्वीप के केंद्र में बहुत से पहाड़ और ज्वालामुखीय पठार हैं जो ढलान के बाद तटवर्ती मैदान बन जाते हैं। इसके उत्तर में कुरील द्वीप समूह स्थित है। होक्काइदो दुनिया का 21वा सब से बड़ा द्वीप है।
होक्काइदो ग्रीष्मऋतु में काफ़ी ठंडा रहता है और इसकी शीतऋतु बहुत सर्द होती है। अगस्त के महीने का औसत तापमान 17 से 22 सेंटीग्रेड और जनवरी का औसत तापमान -12 से -4 सेंटीग्रेड होता है। सर्दियों बर्फ़ बहुत पड़ती है लेकिन लगातार हिमपात की बजाए यहाँ समय-समय पर आने वाले भारी बर्फ़ीले तूफ़ानों से हिम अधिक पड़ता है। बर्फ़ से ढके हुए पहाड़ों पर स्की और अन्य हिम-खेल लोकप्रीय है। हर साल फ़रवरी में होने वाला "सप्पोरो हिम त्यौहार" विश्व भर में मशहूर है।
