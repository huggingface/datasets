अति-खारी झील ऐसी झील को कहा जाता है जिसमें नमक की सान्द्रता समुद्र से भी अधिक हो, यानि जिसका पानी समुद्र के पानी से भी अधिक खारा हो। मात्रा मापन के हिसाब से 3.5% से अधिक सान्द्रता होने पर किसी झील को अति-खारी कहा जा सकता है। अति-खारी झीलों में आम जीवों का पनपना कठिन होता है लेकिन कुछ चरमपसंदी जीव इसमें फलते-फूलते हैं। दुनिया की सबसे खारी झील अंटार्कटिका में स्थित डॉन हुआन झील है जिसकी सान्द्रता 44% से भी ऊपर है। नमकीन पानी को जमने के लिये शून्य से भी कम तापमान चाहिए होता है और इस अत्यधिक खारेपन के कारण अंटार्कटिका की यह झील -50° सेन्टीग्रेड तक तापमान गिरने पर भी नहीं जमती। भारत के राजस्थान राज्य की साम्भर झील भी एक अति-खारी झील है और इसमें नमक की सान्द्रता 70 से 300 ग्राम प्रति लीटर तक रहती है।
