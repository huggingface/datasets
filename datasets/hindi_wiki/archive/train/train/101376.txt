पुनियाल या पूनयाल पाक-अधिकृत कश्मीर के गिलगित-बलतिस्तान क्षेत्र के ग़िज़र ज़िले की एक घाटी है। प्रशासनिक दृष्टि से यह ग़िज़र ज़िले की एक तहसील है। इसका प्रशासनिक मुख्यालय गाहकूच है, जो ग़िज़र ज़िले की राजधानी भी है। पुनियाल वादी की ऊँचाई 5,000 से 9,000 फ़ुट के बीच में है और यह कई पर्यटकों को आकर्षित करती है। पहले ज़माने में यह एक रियासत हुआ करती थी इसलिए इसे कभी-कभी आज भी 'पुनियाल रियासत' या 'पुनियाल जागीर' बुला दिया जाता है।
पुनियाल के अधिकतर लोग शीना भाषा बोलने वाले शिया मुस्लिम हैं जो इस्माइली शाखा से सम्बन्ध रखते हैं। इस क्षेत्र पर कभी चित्राल के राजा का क़ब्ज़ा हो गया था और तब यहाँ कुछ सुन्नी परिवार भी आ गए थे जो राजपूत समुदाय के हैं। शिया और सुन्नी अलग-अलग क़ब्रिस्तानों का प्रयोग करते हैं।
