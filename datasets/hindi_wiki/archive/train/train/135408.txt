दिबांग नदी ब्रह्मपुत्र नदी की एक उपनदी है जो भारत के असम और अरुणाचल प्रदेश राज्यों में बहती है।
दिबांग नदी अरुणाचल प्रदेश के ऊपरी दिबांग घाटी ज़िले में भारत-तिब्बत सीमा पर स्थित केया दर्रे के समीप उत्पन्न होती है। अरुणाचल प्रदेश में ऊपरी दिबांग घाटी ज़िले व निचली दिबांग घाटी ज़िले पर इसका जलसम्भर विस्तृत है। अपने ऊपरी भाग में यह मिश्मी पहाड़ियों से होती हुई निज़ामघाट के बाद मैदानी क्षेत्र में प्रवेश करती है। निज़ामघाट और सदिया के बीच यह काफ़ी ऊँचाई से नीचे आती है और कई धाराओं में बंट जाती है। यहाँ इसकी चौड़ाई 4 से 9 किमी के बीच है और लगातार मार्ग परिवर्तन से यहाँ की भूमि पर बाढ़ आती रहती है। 195 किमी के कुल मार्ग को तय करके यह डिब्रू-सैखोवा राष्ट्रीय उद्यान से उत्तर में और सदिया के पास लोहित नदी में विलय हो जाती है।
