भारतीय भाषा केन्द्र की शुरूआत 29 अक्टूबर 1974 को हुई। इस केन्द्र में हिन्दी, उर्दू, तमिल, हिन्दी अनुवाद के अध्ययन की व्यवस्था है। निकट भविष्य में बांगला, मराठी, असमिया आदि भाषाओं का अध्ययन आरम्भ होने की उम्मीद है। केन्द्र की अकादमिक संस्कृति के आदर्श कथा सम्राट प्रेमचंद हैं। उनकी भाषा और साहित्य को आधार बनाने के कारण ही यह देश का संभवत: अकेला केन्द्र है जहां हिन्दी और उर्दू की पढाई साथ-साथ होती है। प्रेमचंद के इसी महत्व को ध्यान में रखते हुए केन्द्र ने इस बार से हर साल प्रेमचंद के जन्म दिवस 31 जुलाई को ‘प्रेमचंद मेमोरियल लेक्चर’ आयोजित कर अपना अकादमिक सत्र शुरू करने का फ़ैसला लिया है। इस क्रम में पहला व्याख्यान उर्दू के प्रख्यात आलोचक प्रो॰ मुहम्मद हसन द्वारा 31 जुलाई 2008 को दिया गया। समारोह की अध्यक्षता हिन्दी के प्रख्यात आलोचक प्रो॰ नामवर सिंह ने की। उल्लेखनीय है कि प्रो॰ हसन और प्रो॰ नामवर सिंह भारतीय भाषा केन्द्र की आधारशिला रखने वालों में से हैं।
