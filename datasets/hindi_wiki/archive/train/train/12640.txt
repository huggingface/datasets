
उच या उच शरीफ़ पाकिस्तान के पंजाब प्रान्त के दक्षिण में बहावलपुर ज़िले में स्थित एक ऐतिहासिक शहर है।
इस क्षेत्र में कम-से-कम 500 ईसापूर्व से हिन्दुओं की बस्तियाँ थी। कहा जाता है कि जब 325 ईसापूर्व में सिकंदर महान ने पंजाब पर क़ब्ज़ा कर लिया तो उसने सिन्धु नदी और चेनाब नदी के संगम-स्थल पर अपने नाम का एक शहर बनाने का आदेश दिया। इस शहर को 'अलक्षेन्द्रिया एन इन्दो पोतामो' नाम से स्थापित किया गया और यही शहर आगे जाकर उच शहर बना। समय के साथ चेनाब और सिन्धु नदियों ने अपना रुख़ कुछ बदला और अब उनका संगम यहाँ से 100 किमी दूर मिठनकोट शहर के पास पड़ता है।
इसके बहुत बाद सन् 712 ईसवी में जब अरब सेनाएँ इस्लाम आने के बाद फैल रही थीं तो मुहम्मद बिन क़ासिम ने इस शहर पर क़ब्ज़ा कर लिया और यहाँ इस्लामी प्रभाव बढ़ने लगा। इस स्थान पर 13वीं सदी में ग़ोरी साम्राज्य का भी क़ब्ज़ा हो गया और उसके पतन के बाद यह दिल्ली सल्तनत का हिस्सा बना। इन सभी कालों में बहुत से मुस्लिम संत-फ़कीर यहाँ आ बसे और शहर के नाम के पीछे 'शरीफ़' लगाया जाने लगा । 'उच शरीफ़' का मतलब 'ऊँचा पवित्र शहर' है। इन संतों में बीबी जाविंदी, जलाल-उद-दीन 'सुर्ख़-पोश' बुख़ारी और बहाल हलीम शामिल थे, जिनके मक़बरे अब इस शहर में स्थित हैं।
