आचार्य बलदेव उपाध्याय हिन्दी और संस्कृत के सुप्रसिद्ध विद्वान, साहित्येतिहासकार, निबन्धकार तथा समालोचक थे। उन्होने अनेकों ग्रन्थों की रचना की, निबन्धों का संग्रह प्रकाशित किया तथा संस्कृत वाङ्मय का इतिहास लिखा। वे संस्कृत साहित्य की हिन्दी में चर्चा के लिए जाने जाते हैं। उनके पूर्व संस्कृत साहित्य से सम्बन्धित अधिकांश पुस्तकें संस्कृत में हैं या अंग्रेजी में। 
आचार्य बलदेव उपाध्याय को भारत सरकार द्वारा सन 1984 में साहित्य एवं शिक्षा के क्षेत्र में पद्म भूषण से सम्मानित किया गया था।
आचार्य जी का जन्म उत्तर प्रदेश के बलिया जिले के सोनबरसा गाँव में एक ब्राह्मण परिवार में हुआ था। उनके पिता का नाम राम सूचित उपाध्याय था जो भागवत पुराण के विद्वान थे। उनकी माता का नाम मूर्ति देवी था। बलदेव जी की आरम्भिक शिक्षा शासकीय हाई स्कूल बलिया में हुई, केवल 1911-12 में वे बनारस के बंगाली टोला इण्टर कालेज में 6ठी कक्षा में पढ़े। उन्होने काशी हिन्दू विश्वविद्यालय से 1922 में बी ए किया। बनारस के संस्कृत कालेज से साहित्याचार्य किया।
