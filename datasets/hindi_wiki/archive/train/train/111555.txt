मानुषी छिल्लर एक भारतीय मॉडल व सौन्दर्य प्रतियोगिता की विजेता हैं जिन्हें विश्व सुन्दरी 2017 के ताज से नवाज़ा गया हैं। इससे पहले 25 जून 2017 को उन्हें फेमिना मिस इंडिया सम्मान से भी नवाजा गया था।इस प्रतियोगिता में उन्होंने दिल्ली सहित देश के अन्य राज्यों की 30 प्रतियोगियों के बीच हरियाणा का प्रतिनिधित्व किया।
फेमिना मिस इंडिया 2017 के फाइनल में मानुषी से अंतिम सवाल पूछा गया कि " 30 प्रतिभागियों के साथ एक महीने का वक्त बिताने के बाद वो क्या सबक लेकर वापस जाएंगी?" इसके जवाब में उन्होंने कहा कि प्रतियोगिता के दौरान उनके पास एक दृष्टिकोण था जिससे उन्हें ये विश्वास हासिल हुआ कि वो दुनिया में बदलाव ला सकती हैं। उनके इस जवाब ने निर्णायकों का दिल जीत लिया और इसी के साथ फेमिना मिस इंडिया 2017 के ताज पर उनका अधिकार हो गया।फेमिना मिस इंडिया होने के नाते इन्होंने नवम्बर 2017 में चीन के सायना सिटी एरेना में सम्पन्न हुई "मिस वर्ल्ड 2017" की प्रतियोगिता में भारत का प्रतिनिधित्व किया और विजेता बनीं।
डॉक्टर माता-पिता के घर जन्मी मानुषी खुद भी एक मेडिकल छात्र हैं।उनके पिता डॉ. मित्र बासु छिल्लर रक्षा अनुसंधान एवं विकास संगठन में वैज्ञानिक हैं, तो वहीं उनकी माता डॉ. नीलम छिल्लर मानव व्यवहार और संबद्ध विज्ञान संस्थान में स्नायु-रसायन विभाग की विभागाध्यक्ष हैं। विद्यालयी शिक्षा सेंट थॉमस स्कूल, दिल्ली से पूरी करने के बाद अब वो एमबीबीएस की डिग्री के लिए भगत फूल सिंह गवर्नमेंट मेडिकल कॉलेज, हरियाणा में अध्ययनरत हैं। मानुषी एक प्रशिक्षित कुचिपुड़ी नृत्यांगना हैं जिन्होंने राजा-राधा रेड्डी और कौशल्या रेड्डी जैसे नृत्य-कला मर्मज्ञों से प्रशिक्षण प्राप्त किया है। इसके साथ ही ये राष्ट्रीय नाट्य विद्यालय का भी हिस्सा रही हैं। 
25 जून 2017 को, मानुषी ने फेमिना मिस इंडिया 2017 प्रतियोगिता में हरियाणा राज्य का प्रतिनिधित्व किया। इस प्रतियोगिता के दौरान, छिल्लर को मिस फोटोजेनिक नामक सम्मान से भी नवाजा गया।
विश्व सुन्दरी 2017 प्रतियोगिता के दौरान मानुषी ने शीर्ष मॉडल, पीपुल्स चॉइस, और मल्टीमीडिया प्रतियोगिताओं में सेमीफाइनल में जगह बनाईं। इसके साथ ही उन्हें 'ब्यूटी बिद ए परपज' प्रतियोगिता की सहविजेता भी घोषित किया गया। इस प्रतियोगिता में उन्होंने 'शक्ति' नाम से अपनी परियोजना के अंतर्गत "मासिक धर्म और स्वच्छता" विषय पर जागरुकता के लिए काम करते हुए 20 गांवों का भ्रमण करते हुए तकरीबन 5,000 महिलाओं तक अपनी बात पहुंचाई। 18 नवंबर 2017 को मानुषी को विश्व सुन्दरी 2017 का ताज प्यूरिटो रिको की नागरिक और पूर्व विश्व सुंदरी स्टेफ़नी डेल द्वारा पहनाया गया। इस प्रकार मानुषी अब ये ताज पहनने वाली छठी भारतीय महिला बन गईं हैं। गौरतलब है कि सन् 2000 में प्रियंका चोपड़ा को यह सम्मान मिलने के एक लंबे अंतराल के बाद किसी भारतीय महिला को यह सम्मान फिर से हासिल हुआ है। 
विश्व सुन्दरी 2017 के रूप में, छिल्लर 26 नवम्बर को वापस भारत लौट आयी, जहां प्रशंसकों बड़े हुजूम द्वारा अपार हर्ष के साथ उनका स्वागत किया गया। इसके बाद उन्होंने हैदराबाद में आयोजित 2017 ग्लोबल उद्यमिता शिखर सम्मेलन में बतौर वक्ता अपना संभाषण दिया। मानुषी को एनीमिया फ्री हरियाणा कैंपेन की ब्रांड एंबेसडर बनाने के साथ-साथ हरियाणा सरकार द्वारा उनके "ब्यूटी विद ए परपज" परियोजना 'शक्ति' को 18 करोड़ रुपये का सरकारी अुनदान भी प्राप्त हुआ है। इतना ही नहीं उन्हें विश्व सुन्दरी का खिताब जीतने के कारण वर्ष 2017 सीएनएन-आईबीएन इंडियन ऑफ द इयर पुरस्कार में विशेष अचीवमेंट अवॉर्ड से भी सम्मानित किया गया है।
