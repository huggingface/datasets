कुमाऊँ मोटर ओनर्स यूनियन लिमिटेड, जो अपने संक्षिप्त नाम के॰एम॰ओ॰यू॰ या केमू से अधिक प्रसिद्ध है, उत्तराखण्ड के कुमाऊँ क्षेत्र में बस सेवा प्रदान करने वाली एक निजी कम्पनी है। 1939 में 13 निजी कम्पनियों के विलय द्वारा अस्तित्व में आयी यह मोटर कम्पनी स्वतन्त्रता पूर्व कुमाऊँ क्षेत्र में बसें चलाने वाली एकमात्र बस कम्पनी थी। 1987 तक यह इस क्षेत्र की सबसे बड़ी बस कम्पनी थी।
कुमाऊँ क्षेत्र में मोटर यातायात की शुरूआत सर्वप्रथम 1915 ई॰ में नैनीताल-काठगोदाम के बीच हुई। इसके पश्चात 1920 ई॰ में काठगोदाम-अल्मोड़ा के मध्य मोटर यातायात शुरू हुआ। सन् 1920 में अल्मोड़ा के मुंशी लालता प्रसाद टम्टा ने ‘हिल मोटर ट्रांसपोर्ट कम्पनी’ नाम से एक कम्पनी प्रारम्भ की, जिसके अन्तर्गत लाॅरियाँ हल्द्वानी और काठगोदाम से अल्मोड़ा और रानीखेत तक चलती थी। कुछ समय बाद एक दूसरी छोटी कम्पनी ‘द कुमाऊँ मोटर सर्विस कम्पनी’ प्रारम्भ हुई, जो कि सन् 1922 के उत्तरार्द्ध में सर्वश्री देवी लाल शाह गंगा राम को हस्तांतरित कर दी गयी। कुछ समय पश्चात तीसरी कम्पनी ‘नैनीताल मोटर ट्रांसपोर्ट कम्पनी’ नाम से खुली। ये कम्पनी ‘ब्रिटिश इंडिया कारपोरेशन कम्पनी’ की एक शाखा थी।:10 ‘नैनीताल मोटर ट्रांसपोर्ट कम्पनी’ के पास 88 वाहनों का बेड़ा था।:12 सन् 1922 में ठेकेदार, सर्वश्री नारायण दास हंसराज द्वारा चौथी कम्पनी प्रारम्भ की गयी।:10 
इसी प्रकार अन्य और मोटर कम्पनियाँ भी प्रारम्भ हुई, और वर्ष 1920 से वर्ष 1938 तक कुमाऊँ में 13 मोटर कम्पनियाँ पंजीकृत थी, जो काठगोदाम, नैनीताल, भवाली, रानीखेत से अल्मोड़ा और अल्मोड़ा से इसी तरह वापसी करती थी।:11 इन पंजीकृत कम्पनियों में आपसी प्रतियोगिता थी, जिससे इन्हें भारी नुकसान उठाना पड़ा। इसलिए कुमाऊँ क्षेत्र में परिवहन व्यवस्था का मुनाफे के साथ विकास करने के उद्देश्य से सन् 1939 में काठगोदाम में ‘कुमाऊँ मोटर ओनर्स यूनियन लिमिटेड’ की स्थापना की गयी। इस मोटर कम्पनी की दो शाखाएं रामनगर तथा टनकपुर में खोली गयी, जिससे अनाज, वन उत्पादन, आलू तथा यात्रियों का परिवहन बढ़ा। कुमाऊँ में रोडवेज अर्थात् उत्तर प्रदेश परिवहन निगम की बसें आजादी के बाद ही चली और इस प्रकार सन् 1947 के बाद ही बसें, ट्रक, लाॅरियाँ इत्यादि अल्मोड़ा-रानीखेत से आगे जाने लगे।
वर्तमान में केमू के 7 मुख्य स्टेशन, तथा 24 सब-स्टेशन हैं। मुख्य स्टेशन हल्द्वानी, बागेश्वर, रामनगर, चम्पावत, रानीखेत, अल्मोड़ा तथा पिथौरागढ़ में, जबकि सब-स्टेशन नैनीताल, जागेश्वर, बैजनाथ, शामा-लीती, कांडा, बेरीनाग, थल, डीडीहाट, धारचूला, देवीधूरा, रामगढ़, बिनसर महादेव, कौसानी, सोमेश्वर, कपकोट, सांग-मुनार, चौकोड़ी, गंगोलीहाट, जौलजीबी, मुनस्यारी, मोरनौला, मुक्तेश्वर, भिकियासैंण तथा द्वाराहाट में स्थित हैं।
