उइग़ुर पूर्वी और मध्य एशिया में बसने वाले तुर्की जाति की एक जनजाति है। वर्तमान में उइग़ुर लोग अधिकतर चीनी जनवादी गणराज्य द्वारा नियंत्रित श़िंजियांग उइग़ुर स्वायत्त प्रदेश नाम के राज्य में बसते हैं। इनमें से लगभग 80 प्रतिशत इस क्षेत्र के दक्षिण-पश्चिम में स्थित तारिम घाटी में रहते हैं। उइग़ुर लोग उइग़ुर भाषा बोलते हैं जो तुर्की भाषा परिवार की एक बोली है।
ऐतिहासिक रूप से 14वीं सदी में इन्हें हूनान प्रांत के एक विद्रोह को दबाने के लिए मिंग राजा द्वारा बुलाया गया था। कुछ सैनिक वहीं बस गए थे जिन्हें शासक ने जिआन की उपाधि दी थी। आज भी कुछ उइग़ुर हुनान प्रांत में रहते हैं। उग़ुर लोगों को इस नाम से विश्वयुद्धों के बीच किसी समय से बुलाना शुरु किया गया। इससे पहले इनको तुर्की, मुस्लिम या सारत कहते थे। और उस समय उइग़ुर शब्द का प्रयोग किसी प्राचीन साम्राज्य के लिए किया जाता था, जो उस समय ख़त्म हो चुका था। 1921 में हुए ताशकंद सम्मेलन में इन्हें उइग़ुर सम्बोधन प्रदान किया गया- जो उसी क्षेत्र के पुराने उईग़ुर ख़ागानत के नाम से लिया गया था। अन्य पश्चिमी पर्यटकों ने उस समय तक तुर्की शब्द का ही इस्तेमाल किया।
