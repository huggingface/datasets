जस्टिस लीग 2017 की एक अमेरिकी सुपरहीरो फ़िल्म है, जो कि डीसी कॉमिक्स की इसी नाम की सुपरहीरो टीम पर आधारित है। चार्ल्स रोवेन, डेबोराह स्नायडर, जॉन बर्ग और जॉफ जोंस द्वारा निर्मित इस फ़िल्म को वार्नर ब्रदर्स पिक्चर्स द्वारा वितरित किया गया है। यह डीसी एक्सटेंडेड यूनिवर्स की पांचवीं फ़िल्म है, और 2016 की बैटमैन वर्सेज सुपरमैन की घटनाओं के आगे की कथा कहती है। फिल्म का निर्देशन ज़ैक स्नायडर ने किया है, क्रिस टेर्रियो और जोस व्हीडन ने टेर्रियो और स्नाइडर की लिखी कहानी पर इसकी पटकथा लिखी है, और इसमें कई कलाकारों ने अभिनय किया है, जिनमें बेन एफ्लेक, हेनरी कैविल, गैल गैडट, एज्रा मिलर, जेसन मोमोआ, रे फिशर, एमी एडम्स, जेरेमी आयरन्स, डायने लेन, कॉनी नील्सन, और जे॰ के॰ सिमन्स शामिल हैं। जस्टिस लीग में पृथ्वी को स्टैपनवुल्फ और अधिअसुरों की उसकी सेना के विनाशकारी खतरे से बचाने के लिए सुपरमैन की स्मृति में एक सुपरहीरो टीम का निर्माण होता है, जिसमें बैटमैन, वंडर वूमन, फ्लैश, एक्वामैन, और सायबॉर्ग शामिल हैं।
फिल्म की घोषणा अक्टूबर 2014 में हुई थी, और स्नाइडर निर्देशक के रूप में, जबकि टेर्रियो पटकथा लेखक के रूप में सबसे पहले फ़िल्म से जुड़े थे। शुरू में इसे जस्टिस लीग पार्ट वन का शीर्षक दिया गया था, और 2019 में इसका दूसरा भाग प्रस्तावित था, परन्तु दूसरी फिल्म को एफ्लेक अभिनीत एक एकल बैटमैन फिल्म को समायोजित करने के लिए अनिश्चित काल तक आगे बढ़ा दिया गया। फिल्म की प्रिंसिपल फोटोग्राफी अप्रैल 2016 में शुरू हुई और अक्टूबर 2016 में समाप्त हो गई। स्नाइडर ने इसके बाद जोस विडन को उन दृश्यों को लिखने का काम दिया, जिन्हे रीशूट के दौरान फिल्माया जाना था; हालांकि, अपनी बेटी की मृत्यु के बाद मई 2017 में स्नाइडर ने यह परियोजना छोड़ दी। विडन को फिर पोस्ट-प्रोडक्शन के बाकी हिस्सों की देखरेख करने की जिम्मेदारी दी गई, जिसके बाद उन्होंने अपने लिखे सभी अतिरिक्त दृश्यों को स्वयं निर्देशित किया। स्नाइडर को फिल्म के लिए एकमात्र निर्देशक श्रेय मिला, जबकि विडन को पटकथा लेखन का श्रेय मिला। जस्टिस लीग का प्रीमियर 26 अक्टूबर 2017 को बीजिंग में हुआ था, और 17 नवंबर 2017 को इसे संयुक्त राज्य अमेरिका में 2डी, 3डी और आईमैक्स में जारी किया गया था।
300 मिलियन डॉलर के अनुमानित बजट पर बनी जस्टिस लीग अब तक की सबसे महंगी फिल्मों में से एक है। बॉक्स ऑफिस पर इसका प्रदर्शन खराब रहा, और अपने बड़े बजट के मुकाबले यह दुनिया भर में मात्र 657 मिलियन डॉलर की कमाई कर पाई, जो डीसीईयू की सभी फ़िल्मों में न्यूनतम है। 650 मिलियन डॉलर के अनुमानित ब्रेक-इवेंट पॉइंट के मुकाबले, इस फिल्म ने स्टूडियो को 60 मिलियन डॉलर का अनुमान घाटा लगाया। इसे आलोचकों से मिश्रित समीक्षा मिली; एक ओर इसके एक्शन दृश्यों, दृश्य प्रभावों, और अभिनय की सराहना की गई, जबकि दूसरी ओर इसकी कहानी, लेखन, गति, खलनायक और सीजीआई के अत्यधिक उपयोग की खुलकर आलोचना भी की गई। फिल्म के लहज़े पर भी मिश्रित टिप्पणियां हुई, कुछ समीक्षकों ने पिछली डीसी फिल्मों की तुलना में इसके हल्के लहज़े की सराहना की, जबकि अन्य समीक्षकों ने इसे असंगत पाया।
हजारों वर्ष पहले, स्टैपनवुल्फ और उसके अधिअसुरों ने अधिसंदूकों के तीन टुकड़ों की संयुक्त ऊर्जा के माध्यम से पृथ्वी पर कब्ज़ा करने का प्रयास किया। उस समय उसे मानव जाति, ग्रीन लैंटर्ण, अमेज़न वासी, अटलांटिस वासी और ओलंपियन देवताओं की एक एकीकृत सेना ने पराजित कर दिया। स्टैपनवुल्फ और उसकी सेना को खदेड़ने के बाद, उन्होंने अधिसंदूक के तीन अलग-अलग टुकड़े किए, और उन्हें क्रमषः मनुष्यों, अमेज़न वासियों और अटलांटिस वासियों को सौंप दिया। वर्तमान में, मानव जाति सुपरमैन की मृत्य पर शोकग्रस्त है, जिसकी मृत्यु ने अधिसंदूकों को पुनः सक्रिय कर दिया है। स्टैपनवुल्फ भी अपने मालिक, डार्कसीड का भरोसा प्राप्त करने के प्रयास में पृथ्वी पर लौटता है। स्टैपनवुल्फ का लक्ष्य इन तीनों अधिसंदूकों को मिलाकर ऐसी ऊर्जा उत्पन्न करना है, जो पृथ्वी की पारिस्थितिकता को नष्ट करउसे स्टैपनवुल्फ के ग्रह जैसी वीरान बना देगी।
स्टैपनवुल्फ थेमिस्कीरा से पहला अधिसंदूक प्राप्त करता है, जिसके बाद अमेज़न की महारानी हिप्पोपोलीटा तुरंत अपनी बेटी डायना को स्टेपपेनवॉल्फ की वापसी की सूचना देती है। डायना ब्रूस वेन से सम्पर्क करती है, और फिर वे अन्य महामानवों को एकजुट करने के प्रयास में जुट जाते हैं; वेन आर्थर करी और बैरी एलन के पास जाता है, जबकि डायना विक्टर स्टोन का पता लगाने की कोशिश करती है। वेन करी को मनाने में विफल रहता है, लेकिन एलन को टीम में जोड़ने में सफल रहता है। डायना भी स्टोन को टीम में शामिल होने के लिए मनाने में विफल रहती है, लेकिन वह अपने स्तर पर घटनास्थलों की खोज करने और खतरे का पता लगाने में उनकी सहायता करने के लिए सहमत हो जाता है। बाद में स्टोन टीम से जुड़ जाता है, जब स्टैपनवुल्फ मानव जाति वाले अधिसंदूक का पता जानने जे लिए उसके पिता सिलास और स्टार लैब्स के अन्य कर्मचारियों का अपहरण कर लेता है।
स्टैपनवुल्फ इसके बाद अगला अधिसंदूक प्राप्त करने के लिए अटलांटिस पर हमला करता है, जिससे करी भी प्रभावित होता है। इधर टीम को पुलिस आयुक्त जेम्स गॉर्डन से सूचना मिलती है कि स्टैपनवुल्फ ने अपहरण किये लोगों को गोथम हार्बर के आधार तले छुपा रखा है। यद्यपि समूह सभी कर्मचारियों को बचा लेता है, लेकिन युद्ध के दौरान वहां आई बाढ़ में टीम फंस जाती है और फिर करी ऐन वक्त पर आकर बाढ़ के पानी को तब तक रोक कर रखता है, जब तक सभी बचकर निकल नहीं जाते। समूह के विश्लेषण के लिए स्टोन आखिरी अधिसंदूक को ले आता है, जिसे उसने छुपा कर रखा था। स्टोन उन्हें बताता है कि उसके पिता ने एक दुर्घटना में मर जाने के बाद इस अधिसंदूक की सहायता से ही उसके शरीर का पुनर्निर्माण किया था, जिससे उसे दोबारा जिंदगी मिली। यह सुनकर वेन ने अधिसंदूक से सुपरमैन को पुनर्जीवित करने का फैसला किया, ताकि न केवल स्टैपनवुल्फ से लड़ने में मदद हो, बल्कि मानव जाति को एक नई आशा की किरण प्रदान की जा सके। डायना और करी इसके विरुद्ध होते हैं, लेकिन वेन एक गुप्त हथियार के बारे में बताकर उन्हें आश्वस्त कर देता है।
क्लार्क केंट के शरीर को अधिसंदूक के साथ क्रिप्टोनियन जहाज के उत्पत्ति कक्ष के अम्नीओटिक द्रव में डाला जाता है और जो सक्रिय होकर सुपरमैन को सफलतापूर्वक पुनर्जीवित करता है। हालांकि, सुपरमैन की यादें वापस नहीं आती, और स्टोन की एक गलतीके कारण वह टीम पर हमला किया। सुपरमैन द्वारा लगभग मारे जाने की कगार पर पहंचा बैटमैन अपने गुप्त हथियार को निकालता है: लोइस लेन। सुपरमैन शांत हो जाता है, और लेन को लेकर स्मालविले में अपने परिवारिक घर में चला जाता है, जहां वह अपनी यादों को ठीक करने का प्रयास करता है। इसी बीच स्टैपनवुल्फ आकर आखिरी अधिसंदूक भी ले लेता है। सुपरमैन के बिना ही पांचों नायक रूस के एक गांव जाते हैं, जहां स्टैपनवुल्फ एक बार फिर अधिसंदूकों को एकजुट कर पृथ्वी का पुनर्निर्माण करने की कोशिश में लगा होता है। एलन वहां फंसे लोगों को सुरक्षित बचाने के कार्य में लग जाता है, और बाकी टीम अधिअसुरों से युद्ध करते हुए स्टैपनवुल्फ तक पहुंचती है, हालांकि वे अधिसंदूकों को अलग करने के लिए स्टोन की सहायता करने में असमर्थ सिद्ध होते हैं। तभी सुपरमैन वहां आता है, और एलन को शहर को खाली करने में, और साथ ही साथ अधिसंदूकों को अलग करने में स्टोन की सहायता करता है। टीम स्टैपनवुल्फ को हरा देती है, जो टेलीपोर्ट होने से पहले भयग्रस्त होकर अपने ही अधिअसुरों का शिकार हो जाता है।
इस युद्ध के बाद, ब्रूस और डायना टीम सदस्यों के लिए संचालन-कक्ष स्थापित करते हैं। डायना एक नायक के रूप में सार्वजनिक स्पॉटलाइट में वापस कदम रखती है; बैरी अपने पिता की इच्छानुसार सेंट्रल सिटी के पुलिस विभाग में नौकरी में लग जाता है; विक्टर स्टार लैब्स में अपने पिता के साथ अपनी क्षमताओं का पता लगाने और बढ़ाने की खोज जारी रखता है; आर्थर अटलांटिस लौट जाता है; और सुपरमैन रिपोर्टर क्लार्क केंट के रूप में फिर से एक नया जीवन शुरू करता है। पोस्ट-क्रेडिट दृश्य में, लेक्स लूदर आर्खम असायलम से भाग निकलता है और स्लेड विल्सन के साथ अपनी एक अलग लीग बनाने की योजना बनता है।
उपरोक्त पात्रों के अतिरिक्त फिटनेस मॉडल सर्गी कॉन्स्टेंस, स्टंटमैन निक मैककिनलेस और एमएमए फाइटर औरोर लॉजरल क्रमशः ओलंपियन देवता ज़्यूस, एरीस और आर्टेमिस की भूमिकाओं में दिखे। हालांकि अंत में मैककिनलेस के चेहरे को डेविड थ्यूलिस के चेहरे से बदल दिया गया, और थ्यूलिस को ही एरीस की भूमिका का श्रेय मिला। रॉबिन राइट ने एक फ्लैशबैक दृश्य में एंटीप के रूप में अपनी भूमिका को दोहराया। एम्बर हेर्ड अटलांटियन मेरा के रूप में दिखी। एक दृश्य में, जब स्टैपनवुल्फ पृथ्वी पर पहली बार आक्रमण करता है, जूलियन लुईस जोन्स मनुष्यों के एक प्राचीन राजा के रूप में, जबकि फ्रांसिस मैगे अटलांटिस के एक प्राचीन राजा के रूप में नज़र आये।
जो मोर्टन ने सिलास स्टोन, विक्टर स्टोन के पिता और स्टार लैब्स के प्रमुख के रूप में अपनी भूमिका को दोहराया, जबकि बिली क्रूडअप हेनरी एलन, बैरी एलन के पिता के रूप में दिखाई दिए। जो माँगनेल्लो और जैसी आयसेनबर्ग भी क्रमशः स्लेड विल्सन / डेथस्ट्रोक और लेक्स लूथर के रूप में एक पोस्ट-क्रेडिट दृश्य में दिखाई दिए। माइकल मैकलेहटन आतंकवादियों के एक समूह के नेता के रूप में प्रकट होते हैं जो फिल्म की शुरुआत में वंडर वूमन के साथ संघर्ष करते हैं, जबकि होल्ट मैककॉलनी बिना श्रेय के एक चोर के रूप में नजर आते हैं। क्रिस्टोफर रीव की सुपरमैन में जिमी ओल्सन की भूमिका निभाने वाले मार्क मैकक्लर भी एक पुलिस अधिकारी के रूप में विशेष उपस्थिति में दिखे।
फिल्म की शुरुआत में एक अज्ञात ग्रीन लैंटर्न दिखाई देता है, जिसे सीजीआई के उपयोग से बनाया गया था, और एक अज्ञात अभिनेता द्वारा चित्रित किया गया। विलेम डाफ़ो और कियर्स क्लेमन्स ने क्रमशः नुइडिज़ वल्को और आईरिस वेस्ट की भूमिका निभाई थी, हालांकि उनकी भूमिकाओं को अंतिम फिल्म से काट दिया गया। इसके अतिरिक्त, फिल्म की शुरुआत में किलोवोग और तोमर-रे के साथ भी एक पोस्ट-क्रेडिट दृश्य शूट किया गया था, जिसे बाद में हटा दिया गया।
फरवरी 2007 में यह घोषणा की गई थी कि वार्नर ब्रदर्स ने मिशेल और कियरन मुलरोनी को जस्टिस लीग पर आधारित एक फिल्म के लिए एक पटकथा लिखने का काम सौंपा गया था। यह खबर ठीक उस समय आई, जब जोस विडन की लम्बे समय से निर्माणाधीन वंडर वूमन और डेविड एस॰ गोयर की लिखी द फ्लैश रद्द कर दी गई थी। मिशेल और किरणन मुलरोनी ने जून 2007 में जस्टिस लीग:मोर्टल नामक अपनी पटकथा को वार्नर ब्रदर्स के सामने प्रस्तुत किया, जहां इसे सकारात्मक प्रतिक्रिया प्राप्त हुई, और फिर स्टूडियो ने 2007-08 राइटर्स गिल्ड ऑफ अमेरिका की स्ट्राइक से पहले फिल्मांकन शुरू करने की उम्मीद में तत्काल तेजी से उत्पादन करने का निश्चय किया। वार्नर ब्रदर्स सुपरमैन रिटर्न्स की अगली कड़ी बनाने के लिए तैयार नहीं थे, क्योंकि वे उसके बॉक्स ऑफिस परिणाम से निराश थे। जस्टिस लीग:मोर्टल में सुपरमैन की भूमिका निभाने के लिए ब्रैंडन रूथ से संपर्क नहीं किया गया, और न ही बैटमैन की भूमिका के लिए क्रिश्चियन बेल से। वार्नर ब्रदर्स का उद्देश्य जस्टिस लीग:मोर्टल से एक नई फिल्म फ़्रैंचाइज़ी की शुरुआत करने का था, जो आगे अलग-अलग सीक्वल और स्पिन-ऑफ के माध्यम से बढ़े। द डार्क नाइट के फिल्मांकन के कुछ ही समय बाद, बेल ने एक साक्षात्कार में कहा कि "यह बेहतर होगा अगर यह हमारी बैटमैन की कहानी को आगे न बढाये," और महसूस किया कि द डार्क नाईट राइजेस के बाद इस फिल्म को रिलीज करना वार्नर ब्रदर्स के लिए अधिक श्रेयस्कर होगा। जेसन रीटमैन को सर्वप्रथम जस्टिस लीग को निर्देशित करने के लिए प्रस्ताव भेजा गया, लेकिन उन्होंने इसे खारिज कर दिया, क्योंकि वह खुद को एक स्वतंत्र फिल्म निर्माता मानते थे, और बड़े बजट की सुपरहीरो फिल्मों से बाहर रहना पसंद करते थे। इसके बाद सितंबर 2007 में जॉर्ज मिलर को निर्देशक ने रूप में चुना गया। फ़िल्म के निर्माता बैरी ऑस्बॉर्न थे, और इसका बजट $220 मिलियन तय किया गया था।
अगले महीने, लगभग 40 कलाकारों ने, जिनमें जोसेफ क्रॉस, माइकल अंगारानो, मैक्स थेरियट, मिन्का केली, एड्रियन पाल्की और स्कॉट पोर्टर जैसे नाम भी शामिल थे, फिल्म में सुपरहीरो भूमिकाओं के लिए ऑडिशन दिया था। मिलर की इच्छा फिल्म में युवा अभिनेताओं को लेने की थी, क्योंकि वह चाहते थे कि ये सभी फिल्मों के दौरान अपनी भूमिकाओं के अनुरूप ही "बढ़ें"। ऑडिशन पूरे हो जाने के बाद डी जे कोत्रोना को सुपरमैन की भूमिका के लिए चुना गया, जबकि आर्मी हैमर को बैटमैन के लिए। आंशिक वार्ताओं के बाद जेसिका बेल ने वंडर वूमन की भूमिका निभाने से इंकार कर दिया। वंडर वूमन के चरित्र के लिए उनके बाद मैरी एलिजाबेथ विनस्टेड, टेरेसा पामर और शैनिन सोसामोन से भी बात हुई, और आखिरकार, मेगन गैले को वंडर वूमन के रूप में चुना गया, जबकि पामर को तालिया-अल-घुल की भूमिका में लिया गया, जिसे मिलर के अनुसार, रूसी उच्चारण के साथ संवाद बोलने थे। जस्टिस लीग: मोर्टल में ग्रीन लैंटर्न के पारम्परिक हाल जॉर्डन चरित्र की बजाय जॉन स्टीवर्ट को दिखाया जाना था, जिसकी भूमिका अभिनेता कोलंबस शॉर्ट को दी गई थी। हिप हॉप रिकॉर्डिंग कलाकार और रैपर कॉमन को एक अज्ञात भूमिका दी गयी थी, जबकि एडम ब्रॉडी को बैरी एलन / फ्लैश के रूप में, और जे बैरुशल को मुख्य खलनायक, मैक्सवेल लॉर्ड के रूप में चुना गया था। मिलर के पुराने सहयोगी ह्यूग केज़-बायर्न को भी एक अज्ञात भूमिका में डाला गया था, और उनके मार्शियन मैनहंटर की भूमिका में होने की अफवाह थी। फिल्म रद्द होने के बाद सैंटियागो कैबरेरा को अंततः एक्वामैन के रूप में खुलासा किया गया। नवंबर 2007 में उनकी असामयिक मौत से पहले मैरीट एलन को मूल पोशाक डिजाइनर के रूप में काम पर रखा गया था, और फिर वेता कार्यशाला द्वारा उनकी जिम्मेदारियों का निर्वहन किया जाना था।
हालांकि, लेखकों की हड़ताल उसी महीने शुरू हो गयी, और इससे फिल्म का निर्माण पूर्णतः रुक गया। वार्नर ब्रदर्स को सभी कलाकारों के साथ हुए अनुबंधों को निरस्त करना पड़ा, लेकिन हड़ताल समाप्त होने पर फरवरी 2008 में फिल्म का विकास एक बार फिर पटरी पर लौट आया था। वार्नर ब्रदर्स और मिलर तुरंत फिल्मांकन शुरू करना चाहते थे, लेकिन फिर भी फिल्म का निर्माण अगले तीन महीने तक स्थगित कर दिया गया। मूल रूप से, अधिकांश जस्टिस लीग:मोर्टल के अधिकांश हिस्से का फिल्मांकन सिडनी में फॉक्स स्टूडियो ऑस्ट्रेलिया में प्रस्तावित था, जबकि बाकी की फिल्म भी पास के अन्य स्थानों पर ही फिल्मायी जानी थी। ऑस्ट्रेलियाई फिल्म आयोग ने भी कई पत्रों के चयन में भूमिका निभाई थी, और उन्ही के अनुरोध पर जॉर्ज मिलर ने गैले, पामर और केयस-ब्रायन को चुना था, जो सभी ऑस्ट्रेलियाई मूल के थे। फिल्म का पूरा निर्माण दल ऑस्ट्रेलियाई लोगों से बना था, लेकिन ऑस्ट्रेलियाई सरकार ने वार्नर ब्रदर्स को 40 प्रतिशत कर छूट देने से इनकार कर दिया क्योंकि उन्हें लगा कि फिल्म में पर्याप्त ऑस्ट्रेलियाई कलाकारों को नहीं लिया गया था। इससे निराश मिलर ने एक बयान भी जारी किया था, जिसमें उन्होंने कहा था कि "अपनी आलसी सोच के कारण ही ऑस्ट्रेलियाई फिल्म उद्योग ने जीवन भर में एक बार प्राप्त होने वाला यह अवसर खराब कर दिया। वे लाखों डॉलर के निवेश को वापस कर रहे हैं, जिसे कि शेष दुनिया गले लगाने के लिए आतुर है।" इसके बाद फिल्मांकन के लिए कनाडा में वैंकूवर फिल्म स्टूडियो को चयनित किया गया। फिल्मांकन जुलाई 2008 में शुरू होना था, क्योंकि वार्नर ब्रदर्स को अभी भी विश्वास था कि वे 2009 की गर्मियों में रिलीज करने के लिए फिल्म का निर्माण समय पर पूरा कर सकते थे।
निर्माण में लगातार हो रही देरियों, और जुलाई 2008 में रिलीज़ हुई द डार्क नाइट की सफलता को देखते हुए, वार्नर ब्रदर्स ने निश्चय किया कि वे अब जस्टिस लीग से पहले मुख्य नायकों पर आधारित व्यक्तिगत फिल्में बनाएंगे, और निर्देशक क्रिस्टोफर नोलन को अपनी डार्क नाइट त्रयी पूरी करने देंगे। डीसी एंटरटेनमेंट के रचनात्मक मामलों के वरिष्ठ उपाध्यक्ष ग्रेगरी नोवेक ने कहा, "हम एक जस्टिस लीग फिल्म तो ज़रूर बनाएंगे, चाहे वह अभी बने या 10 साल बाद। लेकिन हम इसे तब तक नहीं करने वाले, जब तक कि हम और वार्नर वाले, दोनों को ही यह सही न लगे।" अभिनेता एडम ब्रॉडी ने मजाक करते हुए ये भी कहा कि "वे पूरे ब्रह्मांड को बैटमैन के अलग अलग प्रारूपों से भर नहीं देना चाहते थे।" वार्नर ब्रदर्स ने एक एकल ग्रीन लैंटर्न फिल्म को विकसित करना शुरू किया, जिसे 2011 में जारी होने पर समीक्षकीय और वित्तीय असफलता हाथ लगी। इसी बीच, द फ्लैश तथा वंडर वूमन पर आधारित फिल्मों पर भी काम शुरू हुआ, जबकि नोलन द्वारा निर्मित और बैटमैन बिगिन्स के पटकथा लेखक डेविड एस॰ गोयर द्वारा लिखित मैन ऑफ स्टील नामक सुपरमैन की रीबूट फ़िल्म का फिल्मांकन 2011 में शुरू कर दिया गया। अक्टूबर 2012 में सुपरमैन के अधिकारों के लिए जो शस्टर की संपत्ति पर अपनी कानूनी जीत के बाद, वार्नर ब्रदर्स ने घोषणा की कि वह अब जस्टिस लीग फिल्म के साथ आगे बढ़ने की योजना बना रहे हैं। मैन ऑफ स्टील को फिल्माने के कुछ ही समय बाद, वार्नर ब्रदर्स ने विल बील को जस्टिस लीग पर आधारित एक नई फिल्म के लिए पटकथा लिखने का काम दिया। वार्नर ब्रदर्स के अध्यक्ष जेफ रॉबिनोव ने समझाया कि मैन ऑफ स्टील "से स्पष्ट हो जाएगा कि आगे की फिल्मों को किस तरह रखा जाएगा। इसलिए, यह निश्चित रूप से हमारा पहला कदम है।" फिल्म में डीसी यूनिवर्स में अन्य सुपरहीरो के अस्तित्व के संदर्भ शामिल थे, और इसने ही डीसी कॉमिक्स पात्रों के साझा काल्पनिक ब्रह्मांड के लिए मंच तैयार किया। गोयर ने कहा कि भविष्य की फिल्मों में अगर ग्रीन लैंटर्न दिखाई देगा, तो वह 2011 की फिल्म से जुड़े हुए चरित्र का एक रीबूट संस्करण होगा।
जून 2013 में मैन ऑफ स्टील के रिलीज होते ही, गोयर को इसकी अगली कड़ी के साथ-साथ एक नई जस्टिस लीग लिखने का काम सौंप दिया गया, जबकि बील के तैयार ड्राफ्ट को रद्द कर दिया गया। बाद में, मैन ऑफ स्टील की अगली कड़ी को बैटमैन वर्सेस सुपरमैन : डॉन ऑफ जस्टिस नाम दिया गया, जिसमें हेनरी कैविल सुपरमैन के रूप में, बेन एफ्लेक बैटमैन के रूप में, गैल गैडट वंडर वूमन, एज्रा मिलर द फ्लैश, जेसन मोमोआ एक्वामैन के रूप में, और रे फिशर विक्टर स्टोन / सायबॉर्ग के रूप में नजर आए। नई फिल्मों का ब्रह्मांड द डार्क नाइट त्रयी पर नोलन और गोयर के काम से अलग है, हालांकि नोलन अभी भी बैटमैन वर्सेज सुपरमैन के कार्यकारी निर्माता के रूप में शामिल थे। अप्रैल 2014 में, यह घोषणा की गई थी कि ज़ैक स्नायडर गोयर की जस्टिस लीग पटकथा को निर्देशित करेंगे। वार्नर ब्रदर्स ने बैटमैन वी सुपरमैन: डॉन ऑफ जस्टिस के पुनर्लेखन से प्रभावित होने के बाद, अगले जुलाई में जस्टिस लीग को फिर से लिखने के लिए क्रिस टेर्रियो को कथित तौर पर कहा था। 15 अक्टूबर 2014 को, वार्नर ब्रदर्स ने घोषणा की कि फिल्म दो भागों में रिलीज होगी, इसका भाग एक 17 नवंबर 2017 को, और भाग दो 14 जून 2019 को जारी होगा। स्नायडर दोनों फिल्मों को निर्देशित करने के लिए तैयार थे। जुलाई 2015 की शुरुआत में, ईडब्ल्यू ने खुलासा किया कि जस्टिस लीग भाग एक की लिपि टेर्रियो द्वारा पूरी कर ली गई थी। जैक स्नाइडर ने कहा कि फिल्म जैक किर्बी द्वारा रचित न्यू गॉड्स कॉमिक श्रृंखला से प्रेरित होगी। हालांकि जस्टिस लीग को शुरुआत में दो भागों की एक फ़िल्म के रूप में घोषित किया गया था, जिसके दूसरे भाग को दो साल बाद रिलीज होना था, स्नाइडर ने जून 2016 में कहा था कि वे दो अलग-अलग फिल्में होंगी, और एक फिल्म दो हिस्सों में विभाजित नहीं होगी, दोनों की कहानियां अलग अलग होंगी।
अप्रैल 2014 में, रे फिशर को विक्टर स्टोन / सायबॉर्ग के रूप में चुना गया था। हेनरी कैविल, बेन एफ्लेक, गैल गैडट, डायने लेन और एमी एडम्स ने भी बैटमैन वर्सेज सुपरमैन से अपनी भूमिकाओं को दोहराया। अक्टूबर 2014 में, जेसन मोमोआ को आर्थर करी / एक्वामैन के रूप में चुना गया। 20 अक्टूबर 2014 को मोमोआ ने कॉमिकबुक.कॉम को बताया कि जस्टिस लीग उनकी एकल फिल्म से पहले रिलीज होगी, और वह उसे ही फिल्मा रहे हैं। 13 जनवरी 2016 को द हॉलीवुड रिपोर्टर ने घोषणा की कि एम्बर हेर्ड से फिल्म में एक्वामैन की प्रेमिका मेरा की भूमिका निभाने की बातचीत चल रही थी। मार्च 2016 में, निर्माता चार्ल्स रोवेन ने कहा कि ग्रीन लैंटर्न जस्टिस लीग पार्ट टू से पहले किसी भी फिल्म में दिखाई नहीं देगा। मार्च में ही, द हॉलीवुड रिपोर्टर ने घोषणा की कि जे॰ के॰ सिमन्स को कमिश्नर जेम्स गॉर्डन के रूप में शामिल किया गया है, और हेर्ड के मेरा निभाने की भी पुष्टि हुई थी। एडम्स ने भी यह पुष्टि की कि वह जस्टिस लीग में लोइस लेन की अपनी भूमिका दोहराएंगी।
अप्रैल 2016 तक, विलियम डफो को एक अज्ञात भूमिका में डाला गया था, जो बाद में नुइदीस वल्को की निकली, जबकि कैविल ने पुष्टि की कि वह दोनों जस्टिस लीग फिल्मों के लिए वापस आ रहे हैं। मई 2016 में, जेरेमी आइरन्स ने पुष्टि की कि वह अल्फ्रेड पेनीवर्थ के रूप में दिखाई देंगे। उसी महीने, जेसी ईसेनबर्ग ने कहा कि वह लेक्स लूथर के रूप में अपनी भूमिका दोहराएंगे, और जून 2016 में, शॉर्टलिस्ट पत्रिका के साथ एक साक्षात्कार में उनकी वापसी की पुष्टि हुई। जुलाई 2016 में, जूलियन लुईस जोन्स को एक अज्ञात भूमिका में डाला गया था, जो बाद में अटलांटिस के एक प्राचीन राजा की निकली। डीसीईयू में पेरी व्हाइट को चित्रित करने वाले लॉरेंस फिशबर्न ने कहा कि उन्होंने समय की अनुपलब्धता के कारण फिल्म में अपनी भूमिका को दोबारा करने से इंकार कर दिया। अप्रैल 2017 में, माइकल मैकलेहटन ने खुलासा किया कि जस्टिस लीग में उन्होंने भी एक भूमिका निभाई है।
फ़िल्म की प्रिंसिपल फोटोग्राफी 11 अप्रैल 2016 को वार्नर ब्रदर्स स्टूडियोज, लेवेस्डेन के साथ-साथ लंदन और स्कॉटलैंड के आसपास के विभिन्न स्थानों पर शुरू हुई। शिकागो, इलिनॉय, लॉस एंजिल्स और आइसलैंड के वेस्टफॉर्ड्स में स्थित डूपाविक ​​में अतिरिक्त फिल्मांकन हुआ। समय उपलब्ध न होने के कारण स्नाइडर के साथ लंबे समय तक काम कर चुके छायांकनकार लैरी फोंग को फैबियन वाग्नेर से बदल दिया गया। एफ़लेक ने कार्यकारी निर्माता के रूप में भी कार्य किया। मई 2016 में, यह खुलासा किया गया था कि जैफ जॉन्स और जॉन बर्ग जस्टिस लीग फिल्मों के निर्माता होंगे, और साथ ही डीसी एक्सटेंडेड यूनिवर्स के प्रभारी भी; एक फैसला, जो कि बैटमैन वर्सेस सुपरमैन : डॉन ऑफ जस्टिस को मिले नकारात्मक परिणामों के कारण लिया गया था। उसी महीने, आइरन्स ने कहा कि बैटमैन वर्सेज सुपरमैन: डॉन ऑफ जस्टिस के थिएटरिकल संस्करण की तुलना में जस्टिस लीग की कहानी अधिक रैखिक और सरल होगी। जॉन्स ने 3 जून 2016 को पुष्टि की कि फिल्म का शीर्षक जस्टिस लीग है, और बाद में कहा कि यह फिल्म पिछली डीसीईयू फिल्मों की तुलना में अधिक आशावादी होगी। अक्टूबर 2016 में जस्टिस लीग का फिल्मांकन समाप्त हो गया।
मई 2017 में फिल्म के पोस्ट-प्रोडक्शन के दौरान अपनी बेटी की मृत्यु से उबरने के लिए स्नाइडर फिल्म छोड़कर चले गए। जोस व्हीडन, जिन्हें स्नाइडर ने पहले कुछ अतिरिक्त दृश्यों को फिर से लिखने का काम दिया था, ने स्नाइडर के स्थान पर पोस्ट-प्रोडक्शन कर्तव्यों को संभाला। जुलाई 2017 में, यह घोषणा की गई थी कि फिल्म लंदन और लॉस एंजिल्स में दो महीने के रीशूट के दौर से गुज़र रही थी, जिसमें वार्नर ब्रदर्स ने 25 मिलियन डॉलर अतिरिक्त खर्च किये थे।, और इससे फ़िल्म का बजट बढ़कर 300 मिलियन डॉलर तक पहुँच गया था। कैविल उस समय मिशन: इम्पॉसिबल - फॉलआउट की शूटिंग कर रहे थे, जिसके चरित्र के लिए उन्होंने मूंछें उगायी थी, और फिल्मांकन पूरा होने तक वह उन्हें बनाये रखने के लिए अनुबंधित थे। शुरुआत में तो फॉलआउट के निर्देशक, क्रिस्टोफर मैकक्वेरी ने जस्टिस लीग के निर्माता को $3 मिलियन के हर्जाने के भुगतान पर कैविल की मूंछें कटवाने की इजाजत दे दी थी, परन्तु बाद में पैरामाउंट पिक्चर्स के अधिकारियों ने इस प्रस्ताव को खारिज कर दिया। इसी कारण से जस्टिस लीग की वीएफएक्स टीम को पोस्ट-प्रोडक्शन में मूंछों को डिजिटल रूप से हटाने के लिए विशेष दृश्य प्रभावों का प्रयोग करना पड़ा। जोस व्हीडन को क्रिस टेर्रियो के साथ फिल्म की पटकथा लेखन का श्रेय मिला, जबकि निर्देशन का श्रेय केवल स्नाइडर को ही दिया गया।
वार्नर ब्रदर्स के सीईओ, केविन तुजीहारा ने फ़िल्म की लम्बाई को दो घंटे से कम रखने का आदेश दिया था। फ़िल्म को पोस्ट प्रोडक्शन काल में कई समस्याओं का सामना करना पड़ा था, परन्तु फिर भी कम्पनी फिल्म की रिलीज में देरी नहीं करना चाहती थी, ताकि एटी एंड टी के साथ इसके विलय से पहले-पहले अधिकारी अपने बोनस प्राप्त कर सकें। फरवरी 2018 में यह खबरें आयी कि स्नाइडर फ़िल्म से खुद बहार नहीं हुए, वरन् उन्हें जस्टिस लीग के निर्देशक कर्तव्यों से निकाल दिया गया था, क्योंकि, कोलाइडर के मैट गोल्डबर्ग के अनुसार, उनके संस्करण को "अवांछनीय" समझा गया था। इस विषय पर लिखते हुए गोल्डबर्ग ने टिप्पणी की थी कि "मैंने पिछले साल भी अलग-अलग स्रोतों से इसी तरह की चीजें सुनीं, मैंने यह भी सुना कि स्नाइडर का फिल्म का अपूर्ण संस्करण 'अवांछनीय' था । अगर यह सच भी है, तो भी कहानी केवल इतनी सी ही नहीं हो सकती है, क्योंकि रीशूट, पुनर्लेखन इत्यादि के माध्यम से ऐसी किसी भी कमी को ठीक किया जा सकता है।" इसके विपरीत, डीसी कॉमिक बुक कलाकार जिम ली के अनुसार, स्नाइडर को निकाला नहीं गया था। कैलगरी कॉमिक एंड एंटरटेनमेंट एक्सपो में बोलते हुए ली ने कहा कि जहां तक ​​वे जानते थे, "उन्हें बिलकुल नहीं निकाला गया था" और "वह एक परिवारिक मामले के कारण फ़िल्म से पीछे हट गए थे।"
मार्च 2016 में, हांस ज़िमर, जिन्होंने मैन ऑफ स्टील और बैटमैन वर्सेस सुपरमैन : डॉन ऑफ जस्टिस के लिए स्कोर तैयार किया था, ने कहा कि उन्होंने आधिकारिक तौर पर "सुपरहीरो फिल्मों" से सेवानिवृत्ति ले ली है। ज़िमर की इस घोषणा के बाद जंकी एक्सएल, जिन्होंने ज़िमर के साथ साथ बैटमैन वर्सेस सुपरमैन के साउंडट्रैक को लिखा था, को फिल्म के लिए संगीत रचना का काम सौंपा गया। लेकिन जून 2017 में विवादित रूप से उनकी जगह डैनी एल्फमैन को लेने की घोषणा कर दी गई थी। एल्फमैन इससे पहले बैटमैन, बैटमैन रिटर्न्स और बैटमैन: द एनिमेटेड सीरीज़ जैसी फिल्मों में संगीत दे चुके थे। 
एल्फमैन ने फिल्म में 1989 की फिल्म बैटमैन से बैटमैन थीम संगीत का इस्तेमाल किया। इसके अतिरिक्त, फिल्म के एक दृश्य में जॉन विलियम्स की सुपरमैन थीम का भी इस्तेमाल किया गया था। इन थीमों के अलावा फिल्म में सिएरिड द्वारा रचित लियोनार्ड कोहेन के गीत "एवरीबॉडी नोस" का एक कवर संस्करण, द व्हाइट स्ट्रिप्स के "आईकी थंप" और गैरी क्लार्क जूनियर और जंकी एक्सएल द्वारा बनाया गया द बीटल्स के प्रसिद्ध गीत "कम टुगेदर" का एक कवर भी शामिल किया गया। वॉटरटावर म्यूजिक ने 10 दिसंबर 2017 को डिजिटल प्रारूप में फिल्म की साउंडट्रैक एल्बम को जारी किया। 8 दिसंबर को यह अन्य प्रारूपों में जारी हुई।
26 अक्टूबर 2017 को बीजिंग में जस्टिस लीग का विश्व प्रीमियर आयोजित किया था, और फिर 17 नवंबर 2017 को साधारण, 3डी और आईमैक्स प्रारूपों में इसे दुनिया भर के सिनेमाघरों में प्रदर्शित किया गया था। संयुक्त राज्य अमेरिका में फिल्म को 4,051 सिनेमाघरों में प्रदर्शित किया गया था।
जस्टिस लीग को 13 फरवरी 2018 को डिजिटल डाउनलोड पर रिलीज़ किया गया था, और फिर 13 मार्च 2018 को विभिन्न अंतरराष्ट्रीय बाजारों में ब्लू-रे डिस्क, ब्लू-रे 3डी, 4के अल्ट्रा-एचडी ब्लू-रे और डीवीडी पर रिलीज़ कर दिया गया। ब्लू-रे में 'द रिटर्न ऑफ सुपरमैन' नामक दो दृश्य भी सम्मिलित किए गए, जो सिनेमाघरों में नहीं दर्शाए गए थे। अपनी बॉक्स ऑफिस कमाई के अलावा, इस फिल्म ने अपनी डीवीडी और ब्लू-रे बिक्री से 46 मिलियन डॉलर अतिरिक्त भी कमाए।
जस्टिस लीग ने 300 मिलियन डॉलर के अपने बजट के मुकाबले संयुक्त राज्य अमेरिका और कनाडा में 229 मिलियन डॉलर और अन्य क्षेत्रों में 428.9 मिलियन डॉलर की कमाई की, जिससे इसकी वैश्विक कमाई 657.9 मिलियन डॉलर रही। अपने प्रदर्शन के प्रथम दिन इसने दुनिया भर में 278.8 मिलियन डॉलर का व्यापर किया था, जो उस समय 24वां सबसे बड़ा था। 750 मिलियन डॉलर के अनुमानित ब्रेक-इवेंट पॉइंट के मुकाबले, स्टूडियो को फिल्म से अनुमानित 60 मिलियन डॉलर का नुकसान हुआ।
जस्टिस लीग को अपने एक्शन दृश्यों और कलाकारों के अभिनय के लिए प्रशंसा मिली, लेकिन लेखन, गति और सीजीआई के साथ-साथ कथानक, और खलनायक के लिए आलोचनाऐं भी मिली। समीक्षा एग्रीगेटर वेबसाइट रोटेन तोमाटोएस पर, फिल्म को 5.3/10 की औसत रेटिंग के साथ 313 समीक्षाओं के आधार पर 40% की स्वीकृति मिली। वेबसाइट पर समीक्षकों की आमराय थी कि: "जस्टिस लीग कई डीसी फिल्मों से बेहतर है, लेकिन इसकी एकल बाध्यता अस्पष्ट सौंदर्य, पतली पात्रों और अराजक कार्रवाई को छोड़ने के लिए पर्याप्त नहीं है जो फ्रैंचाइजी को कुचलने के लिए जारी है।" मेटाक्रिटिक, जो भारित औसत का उपयोग करता है, ने 52 आलोचकों के आधार पर फिल्म को 100 में से 45 का स्कोर दिया, जो "मिश्रित या औसत समीक्षा" दर्शाता है। सिनेमास्कोर द्वारा मतदान किए गए दर्शकों ने फिल्म को "बी+" का औसत ग्रेड दिया, जबकि पोस्टट्रैक ने फिल्म निर्माताओं ने 85% समग्र सकारात्मक स्कोर और 69% "निश्चित अनुशंसा" दिया।
शिकागो सन-टाइम्स के रिचर्ड रोपर ने फ़िल्म को 4 सितारों में से 3.5 अंक दिए, और कलाकारों की प्रशंसा करते हुए कहा, "यह एक बैंड-को-एक-साथ-जोड़ने-वाली उतपत्ति कथा है, जो बहुत मजे और ऊर्जा के साथ निष्पादित की गई है।" वैरायटी के ओवेन ग्लेबर्मन ने फिल्म को सकारात्मक प्रतिक्रिया दी और लिखा, "जस्टिस लीग... प्रत्येक फ्रेम में, बैटमैन बनाम सुपरमैन के पापों को सही करने के लिए बनाई गई है। यह सिर्फ एक अनुक्रम नहीं है- यह फ्रेंचाइजी तपस्या का एक अधिनियम है। फिल्म... कहीं भी कठिन या भयानक नहीं है। यह हल्की, साफ और सरल है, रेजीरी रिपर्टी और लड़ाकू युगल के साथ जो बहुत लंबे समय तक नहीं चल रहा है।"
इनके अतिरिक्त, जस्टिस लीग को एक और डीसीईयू फिल्म, वंडर वूमन के साथ-साथ सर्वश्रेष्ठ दृश्य प्रभावों के लिए 90वें अकादमी पुरस्कार के लिए संभावित उम्मीदवार के रूप में संक्षिप्त रूप से सूचीबद्ध किया गया था।
