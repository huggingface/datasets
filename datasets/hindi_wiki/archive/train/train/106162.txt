निर्देशांक: 29°55′N 79°37′E / 29.92°N 79.62°E / 29.92; 79.62
बैजनाथ उत्तराखण्ड राज्य के बागेश्वर जनपद में गोमती नदी के किनारे एक छोटा सा नगर है। यह अपने प्राचीन मंदिरों के लिए विख्यात है, जिन्हें भारतीय पुरातत्व सर्वेक्षण द्वारा उत्तराखण्ड में राष्ट्रीय महत्व के स्मारकों के रूप में मान्यता प्राप्त है। बैजनाथ उन चार स्थानों में से एक है, जिन्हें भारत सरकार की स्वदेश दर्शन योजना के तहत 'शिव हेरिटेज सर्किट' से जोड़ा जाना है। 
बैजनाथ को प्राचीनकाल में "कार्तिकेयपुर" के नाम से जाना जाता था, और तब यह कत्यूरी राजवंश के शासकों की राजधानी थी। कत्यूरी राजा तब गढ़वाल, कुमाऊँ तथा डोटी क्षेत्रों तक राज करते थे।
इस क्षेत्र के सबसे पुराने अवशेषों में करवीरपुर या कबीरपुर नामक एक शहर शामिल है. इस शहर के खंडहरों का प्रयोग करके ही कत्यूरी राजा नरसिंह देव ने अपनी राजधानी यहाँ बसाई थी। 7वीं से 13वीं शताब्दी तक बैजनाथ कत्यूरी राजवंश की राजधानी थी, और तब इसे कार्तिकेयपुर कहा जाता था।
नेपाली आक्रमणकारी क्रंचलदेव ने 1191 में बैजनाथ पर आक्रमण कर कत्यूरी राजाओं को पराजित कर दिया। इस आक्रमण से कमजोर हुआ कत्यूरी राज्य 13वीं शताब्दी तक 8 अलग अलग रियासतों में विघटित हो गया। विघटन के बाद भी 1565 तक बैजनाथ में कत्यूरी राजवंश के मूल वंशजों का ही शाशन रहा, और उन्हें बैजनाथ कत्यूर कहा जाने लगा। 1565 में अल्मोड़ा के राजा बालो कल्याण चन्द ने बैजनाथ पर कब्ज़ा कर लिया और उसे अपने राज्य में ही मिला लिया।
1791 में काली नदी के पूर्व की ओर अपने राज्य का विस्तार करते हुए गोरखा राजाओं ने अल्मोड़ा पर आक्रमण किया, और सम्पूर्ण कुमाऊं राज्य पर अधिकार प्राप्त कर लिया। ईस्ट इंडिया कंपनी ने 1814 के आंग्ल-नेपाल युद्ध में गोरखाओं को हरा दिया, जिसके बाद 1816 में सुगौली संधि के अनुसार यह अंग्रेजों को प्राप्त हुआ। :594 
1901 में बैजनाथ 148 की आबादी वाला एक छोटा सा गाँव था। 
बैजनाथ बागेश्वर जनपद में 29°55′N 79°37′E / 29.92°N 79.62°E / 29.92; 79.62 पर जनपद मुख्यालय के 20 किमी उत्तर में स्थित है। समुद्र तल से इसकी औसत ऊंचाई 1,130 मीटर है। बैजनाथ कुमाऊँ हिमालय में स्थित कत्यूर घाटी में गोमती नदी के तट पर बसा है।
2007-2008 में मंदिर परिसर के पास एक कृत्रिम झील की घोषणा की गयी थी। इस झील का उद्घाटन 14 जनवरी 2016 को उत्तराखण्ड के तत्कालीन मुख्यमंत्री, हरीश रावत ने किया। झील में मछलियां बहुतायत में हैं। हालांकि मछली पकड़ने पर सख्ती से प्रतिबंध है, परन्तु झील में ये एक प्रमुख पर्यटक आकर्षण हैऔर पर्यटकों मछलियों को चना खिलाते हुए देखा जा सकता है। पास ही स्थित गरुड़ क्षेत्र के सबसे पुराने बाज़ारों में है।
पंतनगर में स्थित पंतनगर विमानक्षेत्र बैजनाथ से निकटतम हवाई अड्डा है, जबकि काठगोदाम रेलवे स्टेशन निकटतम रेलवे स्टेशन है। बैजनाथ बागेश्वर-ग्वालदाम और अल्मोड़ा-गोपेश्वर सड़कों के तिराहे पर स्थित है। यह उत्तराखंड परिवहन निगम की 'कुमाऊं दर्शन' बस सेवा द्वारा हल्द्वानी, भीमताल, अल्मोड़ा और रानीखेत से जुड़ा हुआ है। 
टनकपुर से बागेश्वर तक एक रेल पटरी प्रस्तावित है, जिसके बन जाने के बाद 2020 से यह क्षेत्र और अधिक पर्यटकों को आकर्षित कर पायेगा।
कपकोट · कौसानी · गरुड़ · बागेश्वर · बैजनाथ · विजयपुर
अल्मोड़ा · उत्तरकाशी · उधम सिंह नगर · चमोली गढ़वाल · चम्पावत · टिहरी गढ़वाल · देहरादून · नैनीताल · पिथौरागढ़ · पौड़ी गढ़वाल · रुद्रप्रयाग · हरिद्वार 
