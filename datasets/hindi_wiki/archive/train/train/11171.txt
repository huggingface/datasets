इंदर सभा एक उर्दू का नाटक और ओपेरा है जिसे लखनऊ के अवध दरबार से सम्बन्ध रखने वाले लेखक व कवि आग़ा हसन अमानत​ ने लिखा और जिसे मंच पर सबसे पहले सन् 1853 में प्रस्तुत किया गया। यह उर्दू की सबसे पहली रचाई जाने वाली नाटकीय कृति मानी जाती है। 1863 में इसे फ़्रीडरिख़ रोज़न ने यूरोपीय पाठकों के लिए जर्मन भाषा में अनुवादित किया, जो कि उस समय के समीक्षकों के द्वारा सराहा गया था। 1932 में मदन थियेटर ने इसपर आधारित एक फ़िल्म 'इन्द्रसभा' भी बनाई थी। ध्यान दें कि जबकि मूल नाटक का नाम लोक-बोली के अनुसार 'इंदर सभा' था, इसपर आधारित फ़िल्म का नाम संस्कृत-प्रथानुसार 'इन्द्रसभा' था।
यह ओपेरा दिव्यलोक में महराज इन्द्र के राजदरबार को पृष्ठभूमि बनाकर लिखा गया है। पूरा नाटक काव्य-रूप में लिखा हुआ है और इसकी मुख्य कहानी एक परी और एक राजकुमार के बीच की प्रेमकथा है। नाटक में पटाख़ों और नक़ाबों जैसी नाटकीय तकनीकों का प्रयोग किया गया है। वैसे तो अमानत ने यह नाटक अवध के राजदरबार में रचाने के लिए ही लिखा था लेकिन इसके गीत जल्द ही लोक-संस्कृति में प्रवेश कर गए और "आने वाली कम-से-कम दो पीढ़ियों तक अवध के गीतकार और कलाकार इंदर सभा के गाने गाते थे"। इसका हिन्दी-उर्दू की गीत परम्परा के विकास पर भी प्रभाव पड़ा। नाटक में "31 ग़ज़लें, 9 ठुमरियाँ, 4 होलियाँ, 15 गीत, 2 चौबोले और 5 छंद सम्मिलित थे जिनपर आधारित कई नृत्य प्रस्तुत किये जा सकते थे"।
इस नाटक का सीधा प्रभाव 19वीं और 20वीं में बाद में आने वाले कई उर्दू नाटकों पर बड़ा जिनमें ख़ादिम हुसैन अफ़सोस का 'बज़्म-ए-सुलयमान', भैरों सिंह अस्मत​ का 'जश्न-ए-परिस्तान' और ताज महल फ़ार्रूख़​ का 'निगारिस्तान-ए-फ़ार्रूख़​' शामिल हैं।
1932 में प्रस्तुत की गई फ़िल्म 'इन्द्रसभा' भारतीय सिनेमा के इतिहास की सबसे पहली बोलने वाली फ़िल्म थी। सबसे पहली भारतीय ध्वनिपूर्ण फ़िल्म 'आलम आरा' थी और 'इन्द्रसभा' ठीक उस से अगले ही वर्ष रिलीज़ हुई। यह 211 मिनट लम्बी थी और इसमें 70 से भी अधिक गाने थे, जो विश्व-इतिहास में किसी भी बनी हुई फ़िल्म में सर्वाधिक हैं। 'इन्द्रसभा' फ़िल्म जमशेदजी फ़्रामजी मदन की 'मदन थियेटर' नामक कम्पनी ने बनाई थी।
इंदर सभा के एक दृश्य में देवताओं के राजा इन्द्र अपने दरबार में प्रवेश करते हैं और एक चौबोले में कहते हैं कि:
بِن پریوں کی دید کے مُجهے نهیں آراممیرا سنگلدیپ میں مُلکوں مُلکوں راججی میرا هے چاہتا کی جلسہ دیکهوں آج
‎
राजा हूँ मैं क़ौम का और इंदर मेरा नामबिन परियों की दीद के मुझे नहीं आराममेरा संगलदीप में मुल्कों-मुल्कों राजजी मेरा है चाहता कि जलसा देखूँ आज
