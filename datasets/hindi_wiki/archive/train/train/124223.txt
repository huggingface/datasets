यम के चार प्राकृतिक उपग्रह वैज्ञानिकों को ज्ञात हैं: 1978 में खोज किया गया शैरन, 2005 में खोज किये गए दो नन्हे चन्द्रमा, निक्स और हाएड्रा और 20 जुलाई 2011 को घोषित किया गया ऍस/2011 पी 1 । अन्य ग्रहों और बौने ग्रहों की तुलना में प्लूटो के चन्द्रमा उसके बहुत पास परिक्रमा करते हैं। चारों के बारे में अनुमान है के वे बर्फ़ और पत्थर के बने हुए हैं।
प्लूटो और शैरन का मेल सौर मण्डल में अनोखा है। शैरन का व्यास प्लूटो के आधे से ज़्यादा है और उसका द्रव्यमान प्लूटो का 11.6% है - जो सौर मण्डल में किसी भी उपग्रह-ग्रह की जोड़ी में सबसे अधिक है। तुलना के लिए पृथ्वी के चन्द्रमा का व्यास पृथ्वी का लगभग एक-चौथाई और द्रव्यमान पृथ्वी का केवल 1.2% है। इस कारण से प्लूटो और शैरन का मिला हुआ द्रव्यमान केन्द्र का बिंदु प्लूटो के अन्दर नहीं बल्कि इन दोनों के बीच के खुले व्योम में पड़ता है और प्लूटो और शैरन दोनों इस बिंदु की परिक्रमा करते हैं। अगर खगोलशास्त्र की परिभाषाएँ सख्ती से लगाई जाएँ तो ऐसी स्थिति में दो खगोलीय वस्तुओं को ग्रह-उपग्रह न कहकर जुड़वाँ ग्रह कहा जाता है। फिर भी शैरन को प्लूटो का उपग्रह ही माना जाता है।
प्लूटो के यह दो छोटे से चन्द्रमा 15 मई 2005 को हबल अंतरिक्ष दूरबीन के द्वारा सब से पहले देखे गए। निक्स प्लूटो को 48,700 किमी की दूरी पर परिक्रमा कर रहा है और हाएड्रा 64,800 किमी की दूरी पर। ऐसे दो छोटे चंद्रमाओं को देखकर कुछ वैज्ञानिकों को शंका है के शायद प्लूटो के इर्द-गिर्द कोई उपग्रही छल्ला हो, क्योंकि ऐसे उपग्रह उन परिस्थितियों में अक्सर पाए जाते हैं। फ़िलहाल ऐसा कोई उपग्रही छल्ला देखा नहीं गया है।
इस उपग्रह के मिलने की घोषणा 20 जुलाई 2011 को की गई थी। यह यम की एक परिक्रमा अनुमानित 32.1 दिनों में पूरी कर लेता है। इसका व्यास अंदाज़न 13 से लेकर 34 किलोमीटर के बीच है, यानी यह यम का सबसे छोटा ज्ञात उपग्रह है। माना जाता है कि यम के अन्य उपग्रहों की तरह इस नन्हे चन्द्रमा का भी निर्माण संभवतः यम और किसी अन्य काइपर घेरे की वस्तु के साथ प्राचीन टकराव से हुआ हो।
