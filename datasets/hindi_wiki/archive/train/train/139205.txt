झनक झनक पायल बाजे 1955 में बनी हिन्दी भाषा की फिल्म है। फ़िल्म का निर्देशन वी शांताराम ने किया है और निर्माता वी शांताराम का ही अपना निर्माता घर राजकमल कलामंदिर है। इस फ़िल्म को सन् 1956 में फ़िल्मफ़ेयर सर्वश्रेष्ठ फ़िल्म पुरस्कार से सम्मानित किया गया था। 
शास्त्रीय नृत्य के गुरु मंगल किसी सभा में नृत्यांगना नीला का नृत्य देखते हैं और फिर उनका पुत्र व शिष्य गिरधर नृत्य करने के लिए यह कह कर मैदान में उतरता है कि जो अभी देखा गया वह लटक मटक था नृत्य नहीं। नीला गिरधर के नृत्य से इतनी मोहित हो जाती है कि गुरु जी से अनुरोध करती है कि उसे अपनी शिष्या बना लें। पहले इन्कार करने के बाद अन्त में गुरु जी मान जाते हैं लेकिन नीला के आगे दो शर्तें रखते हैं। पहली शर्त यह कि वह अपना समस्त जीवन कला पर न्योछावर कर देगी और दूसरी यह कि अभी शीघ्र आने वाली एक नृत्य प्रतियोगिता में ताण्डव वाले प्रसंग में गिरधर के साथ युगल नृत्य करना होगा। नीला दोनों शर्तें मान लेती है और गिरधर और नीला प्रतियोगिता की तैयारी के लिये अभ्यास में लग जाते हैं। धीरे-धीरे दोनों को आपस में प्रेम होने लगता है। मणिलाल, जो कि एक अमीर आदमी है और नीला से शादी करने का मनसूबा बनाये हुये है, गुरु जी को समझाता है कि दोनों में आपस में प्रेम होने लगा है लेकिन गुरु जी उसकी बात की अनसुनी कर देते हैं।जब गुरु जी कुछ समय के लिये जाते हैं, तो दोनों एक दूसरे के प्रेम प्रवाह में खो जाते हैं और अभ्यास करने के बजाय टहल कर अपना समय व्यतीत करते हैं। गुरु जी जब वापस लौटकर सारा नज़ारा देखते हैं तो क्रोधित होकर अपने पुत्र से नाता तोड़ने की बात करते हैं क्योंकि उनका मानना होता है कि अब किसी भी हाल में गिरधर नृत्य प्रतियोगिता नहीं जीत पायेगा। अपने प्रेमी का भविष्य डूबता हुआ देख नीला यह नाटक रचती है कि वह वास्तव में मणिलाल से प्रेम करती है। आहत गिरधर वापस लौट जाता है और अपने नृत्य अभ्यास में अपने को झोंक देता है। नीला नदी में डूबकर आत्महत्या करने की कोशिश करती है लेकिन एक साधू द्वारा बचा ली जाती है जो उसे अपने साथ ले जाते हैं और नीला कृष्ण भक्ति में लीन हो जाती है।एक दिन गिरधर नीला के पास आता है और उससे अपने प्यार का इज़हार करता है लेकिन नीला उसको पहचानने से भी इन्कार कर देती है। क्रोधित होकर गिरधर अपने पिता के साथ वापस चला जाता है। प्रतियोगिता वाले दिन वह साधू नीला को उस मंदिर में ले जाते हैं जहाँ प्रतियोगिता होनी है। मणिलाल ने गिरधर को नीचा दिखाने के उद्देश्य से गिरधर की नयी सहनर्तकी को प्रतियोगिता में हिस्सा न लेने के लिए पहले ही मना लिया था। नीला उस नर्तकी की जगह ले लेती है और नृत्य के दौरान ही गिरधर को यह समझाने की कोशिश करती है कि उसने तो गिरधर के भविष्य की ख़ातिर यह सब स्वांग रचा था। गिरधर और नीला मिलकर एक अद्भुत युगल नृत्य प्रस्तुत करते हैं जिसकी वजह से भारत नटराजन का ख़िताब गिरधर को मिल जाता है। नीला मंच से बाहर जाने लगती है तो गुरु जी उससे अपनी गुरु दक्षिणा मांगते हैं। उसके राज़ी होने पर गुरु जी उसको मंच पर गिरधर के पास ले कर आते हैं और दोनों के घुंघरू आपस में बांध कर दोनों के विवाह की स्वीकृती प्रदान करते हैं।
इस फ़िल्म में संगीत वसन्त देसाई का था।
यह फ़िल्म बॉक्स ऑफ़िस में सुपर हिट की श्रेणी में आती है।
इस फ़िल्म को सन् 1956 में चार श्रेणियों में फ़िल्मफ़ेयर पुरस्कारों से सम्मानित किया गया
