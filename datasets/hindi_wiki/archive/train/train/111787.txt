भूकम्पी संहिता उन भवन संहिताओं को कहते हैं जो भूकम्प आने के कारण जीवन तथा भवनों की हानि को कम करने के लिये डिजाइन की जातीं हैं। एक प्रसिद्ध कहावत है कि लोगों को भूकम्प नहीं मारता बल्कि भवन मारते हैं।
भूकंपों के दौरान उत्पन्न भू-कंपनों से इमारतों में बल और विरूपण पैदा होता है। इसलिए इमारतों को ऐसे बलों और विरूपणों का सामना करने की दृष्टि से तैयार करना आवश्यक है। इमारतों के व्यवहार को बेहतर करने में भूकंपी कोड मदद करते हैं ताकि वे भूकंप के प्रभावों को झेलने में सक्षम हो सकें तथा जान और माल की अधिक क्षति न हो। डिजाइन इंजीनियरों को इमारतों की योजना, डिज़ाइन, विस्तृतीकरण तथा निर्माण में सहायता उपलब्ध कराने के लिए विश्व भर के देशों में भूकंपी कोडों में क्रियाविधियों की रूपरेखाएं तैयार की गई हैं।
एक भूकंपरोधी इमारत में निम्नलिखित चार विशेषताएं होती हैं :
भूकंपी कोड इन सभी पहलुओं पर ध्यान केंद्रित करते हैं।
भूकंप के इतिहास वाले देशों में उच्च विकसित भूकंपी कोड तैयार किए गए हैं। अतः जापान, न्यूजीलैंड तथा अमेरिका जैसे देशों के पास विस्तृत भूकंपी कोड प्रावधान मौजूद हैं। भारत में इमारतों के लिए कोडों का विकास जल्दी ही आरंभ हो गया था। आज भारत में भूकंपी कोडों की एक अच्छी-खासी सूची मौजूद है जो विभिन्न प्रकार की इमारतों पर लागू होते हैं, जिनमें मिट्टी या कम मजबूत चिनाई वाले घरों से लेकर आधुनिक भवन तक शामिल हैं। लेकिन, भूकंपी सुरक्षा को सुनिश्चित करने की कुंजी एक ऐसी पुख्ता प्रणाली में छिपी है जो इन डिजाइन कोड प्रावधानों का वास्तविक निर्माणों में पालन करा सके और लागू करा सके।
भूकंपी कोड किसी क्षेत्र विशेष या देश के लिए उसी के अनुरूप होते हैं। उनमें स्थानीय भूकंप विज्ञान, खतरे के स्वीकार्य स्तर, भवन प्रारूपताओं तथा निर्माण में प्रयुक्त सामग्रियों और विधियों को ध्यान में रखा जाता है। साथ ही, किसी देश द्वारा भूकंपी इंजीनियरी के क्षेत्र में की गई प्रगति के भी वे सूचक होते हैं। भारत में 1962 में आई एस 1893 नामक प्रथम औपचारिक भूकंपी कोड प्रकाशित हुआ था। वर्तमान में भारतीय मानक ब्यूरो के अंतर्गत निम्नलिखित भूकंपी कोड आते हैं।
इन मानकों में किए गए नियमन यह सुनिश्चित नहीं करते हैं कि सभी परिणामों वाले भूकंपों के दौरान संरचनाओं में कोई क्षति उत्पन्न नहीं होगी। लेकिन, एक संभव सीमा तक वे यह सुनिश्चित करते हैं कि संरचनात्मक क्षति के बिना संरचनाएं मध्यम तीव्रताओं के भूकंपों तथा पूर्ण रूप से ध्वस्त हुए बिना उच्च तीव्रताओं के भूकंपों के प्रति अनुक्रिया प्रदर्शित करने में सक्षम हैं।
