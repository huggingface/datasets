किशमिश सूखे अंगूरों को कहा जाता है। पारम्परिक रूप से बड़े अकार के अंगूरों की किशमिश को हिन्दी में मुनक़्क़ा कहा जाता है।
किशमिशों के वज़न का 67% से 72% शक्कर होता है, जो अधिकतर ग्लूकोस और फ़्रूक्टोस के रूप में होता है। इनका 3% भाग प्रोटीन और 3.5% भाग पाचन में मददगार फ़ाइबर होता है। ख़ुबानियों और आलू बुख़ारों की तरह इनमें लाभदायक प्रति आक्सीकारक की बहुत मात्रा होती है लेकिन ताज़े अंगूरों की तुलना में विटामिन सी कम होता है। इनमें सोडियम कम होता है और कोलेस्टेरॉल बिलकुल नहीं होता। अनुसन्धान में कुछ संकेत मिलें हैं कि अधिक रक्तचाप वाले मरीज़ों द्वारा किशमिशों का सेवन करने से उनके रक्तचाप पर कुछ लाभदायक असर होता है, हालांकि इसपर अभी अधिक अध्ययन की ज़रुरत है।
अंगूर और किशमिश कुत्तों के गुर्दों को ख़राब कर सकते हैं। इसका सही कारण अभी ज्ञात नहीं है लेकिन पालतू कुत्तों को यह दो चीज़ें कभी खाने के लिए नहीं देनी चाहियें।
