टोक्यो स्टॉक एक्स्चेंज संक्षेप में टोशो  या टी एस ई/टी वाय ओ एक स्टॉक एक्सचेंज है जो टोक्यो, जापान में स्थित है। अपनी सूचीबद्ध कंपनियों के कुल बाजार पूंजीकरण के आधार पर यह एशिया का सबसे बड़ा व दुनिया का तीसरा सबसे बड़ा स्टॉक एक्सचेंज है। अप्रैल 2015 में 2,292 सूचीबद्ध कंपनियों के साथ इसका संयुक्त बाजार पूंजीकरण 4.09 खरब अमेरिकी डॉलर था।जुलाई 2012 में ओसाका सिक्योरिटीज एक्सचेंज के साथ विलय की योजना को जापान फेयर ट्रेड कमीशन द्वारा अनुमोदित किया गया जिसके परिणामस्वरूप इकाई, जापान एक्सचेंज समूह, 1 जनवरी, 2013 को अस्तित्व में आई।
टोक्यो स्टॉक एक्सचेंज 15 मई, 1878 को टोक्यो काबुशिकि तोरिहिकिजो के रूप में तत्कालीन वित्त मंत्री ओकुमा शिगेनोबु और पूंजीवादी पक्षकार शिबुसावा एईची के निर्देश पर स्थापित किया गया था। 1 जून, 1878 को इसमें ट्रेडिंग शुरु हुई।
1943 में दस अन्य प्रमुख शहरों के शेयर बाजारों के साथ संयुक्त करके एक एकल जापानी स्टॉक एक्सचेंज बनाया गया। किन्तु नागासाकी के विस्फोट के बाद संयुक्त एक्सचेंज बंद कर के पुनर्गठित किया गया।
16 मई, 1949 को नए प्रतिभूति विनिमय अधिनियम के अंतर्गत अपने वर्तमान नाम से टोक्यो स्टॉक एक्सचेंज पुनः प्रारम्भ हुआ।
