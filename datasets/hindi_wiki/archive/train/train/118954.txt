खगोलशास्त्र में तारों की श्रेणियाँ उनसे आने वाली रोशनी के वर्णक्रम के आधार पर किया जाता है। इस वर्णक्रम से यह ज़ाहिर हो जाता है कि तारे का तापमान क्या है और उसके अन्दर कौन से रासायनिक तत्व मौजूद हैं। अधिकतर तारों कि वर्णक्रम पर आधारित श्रेणियों को अंग्रेज़ी के O, B, A, F, G, K और M अक्षर नाम के रूप में दिए गए हैं-
ध्यान रहे के किसी दर्शक को इन तारों के रंग इनकी श्रेणी के बताए गए रंगों से अलग प्रतीत हो सकते हैं। तारों के श्रेणीकरण के लिए इन अक्षरों के साथ एक शून्य से नौ तक का अंक भी जोड़ा जाता है जो दो अक्षरों के अंतराल में तारे का स्थान बताता है। जैसे कि "A5" का स्थान "A0" और "F0" के ठीक बीच में है। इन अक्षर और अंक के पीछे एक रोमन अंक भी जोड़ा जाता है जो I, II, III, IV या V होता है । अगर कोई तारा महादानव हो तो उसे I का रोमन अंक मिलता है। III का मतलब है के तारा एक दानव तारा है और V का मतलब है के यह एक बौना तारा है । हमारे सूरज कि श्रेणी G2V है, याही यह एक पीला बौना तारा है जो 2 क़दम नारंगी तारे की तरफ़ है। आकाश में सबसे चमकीले तारे, व्याध, की श्रेणी A1V है।
हार्वर्ड विधि बौने तारों को श्रेणियों में बांटने का एक तरीक़ा है। देखा गया है के तारा जितना नीले की तरफ़ होता जाता है उतना ही गरम होता है और उतना ही बड़ा होता है। नीचे दिखाया गया है के अलग श्रेणियों के तारों का क्या तापमान होता है और हमारे सूरज की तुलना में क्या आकार और चमकीलापन होता है। ध्यान रहे के यह सिर्फ़ मुख्य अनुक्रम के तारों के लिए जायज़ है -
1880 ई॰ के बाद के काल में हार्वर्ड विश्वविद्यालय की वेधशाला में काम कर रहे वैज्ञानिकों ने सितारों की 'A' से लेकर 'O' तक श्रेणियाँ बनाई। लेकिन 1920 के दशक में भारतीय खगोलवैज्ञानिक मेघनाद साहा ने तारों के वर्णक्रम और उनके सतही तापमान में सम्बन्ध दिखाया। जैसे-जैसे इस क्षेत्र में ज्ञान बढ़ता गया, वैज्ञानिकों ने श्रेणियाँ तापमान के अनुसार बदल दी और जहाँ दो श्रेणियाँ वास्तव में एक ही तापमान के तारों के बारे में थी उन्हें विलय करके एक श्रेणी हटा दी गयी । साहा के और अन्य वैज्ञानिकों के अध्ययन से यह बात साफ़ हो गई के OBAFGKM दरअसल सतही तापमान की श्रेणियाँ हैं।
1943 में यर्कीज़ वेधशाला में काम कर रहे तीन वैज्ञानिकों ने तारों के वर्णक्रम की एक नयी श्रेणीकरण विधि बनाई। इन वैज्ञानिकों के नाम विलियम विल्सन मॉर्गन, फ़िलिप सी॰ कीनन और ऍडिथ़ कॅल्मॅन थे इसलिए इस प्रणाली को "MKK" विधि भी कहा जाता है जो इनके अंतिम नामों के पहले अंग्रेज़ी अक्षरों को जोड़कर बना है। जहाँ हार्वर्ड श्रेणीकरण सिर्फ़ सतही तापमान के हिसाब से चलता है और केवल बौने तारों के लिए प्रयोग किया जाता है वहाँ यर्कीज़ श्रेणीकरण में सतही तापमान और चमक दोनों का प्रयोग किया जाता है और यह सभी तारों का श्रेणीकरण करते हैं। दानव तारे द्रव्यमान में तो बौने तारों जितना ही होते हैं लेकिन उनका व्यास बौने तारों से ज़्यादा होता है। इसलिए दानव तारों की सतह पर गुरुत्वाकर्षण, गैस का घनत्व और दबाव तीनों बौने तारों से बहुत कम होते हैं। इस अंतर का वर्णक्रम पर काफ़ी असर देखा जा सकता है। बौने तारों के ज़्यादा दबाव की वजह से उनके वर्णक्रम की लक़ीरें "फैल" जाती हैं। चमक के हिसाब से यर्कीज़ विधि में यह श्रेणियाँ हैं -
