फ़रग़ना वादी या फ़रग़ना घाटी मध्य एशिया का एक क्षेत्र है जो पूर्वी उज़्बेकिस्तान, किर्गिज़स्तान और ताजिकिस्तान में विस्तृत है। मध्य एशिया का यह इलाक़ा वैसे तो काफ़ी शुष्क और रेगिस्तानी है, लेकिन इस त्रिकोण अकार की वादी में नरयिन नदी, कारा दरिया और उनके विलय से बनने वाले सिर दरिया की वजह से यह घाटी हरी-भरी और उपजाऊ है। फ़रग़ना वादी की मध्य एशिया और भारतीय उपमहाद्वीप के इतिहासों पर गहरी छाप है और मुग़ल साम्राज्य का पहला सम्राट बाबर इसी घाटी का एक उज़बेक निवासी था। फ़रग़ना वादी में बहुत भिन्न समुदायों के लोग रहते हैं। घाटी की कुल जनसँख्या 1.2 करोड़ अनुमानित की गई है और यह मध्य एशिया की सबसे घनी आबादी वाला क्षेत्र है।
'फ़रग़ना' में 'ग़' अक्षर के उच्चारण पर ध्यान दें क्योंकि यह बिना बिन्दु वाले 'ग' से ज़रा भिन्न है। इसका उच्चारण 'ग़लती' और 'ग़रीब' शब्दों के 'ग़' से मिलता है।
फ़रग़ना वादी उत्तर में तियन शान पर्वतों और दक्षिण में गिस्सर-अलई पर्वतों के बीच में स्थित एक 300 किमी लम्बी और 70 किमी चौड़ी घाटी है। इसका कुल क्षेत्रफल 22,000 वर्ग किमी है। नरयिन और कारा दरिया की मौजूदगी से यहाँ की भूमि काफ़ी उपजाऊ है। इन दोनों नदियों का उज़्बेकिस्तान के नमन्गान प्रान्त के नमन्गान शहर में संगम होता है और उसके बाद इसे सिर दरिया के नाम से बुलाया जाता है। यहाँ बहुत से अन्य नदी-झरने भी पानी और उसके साथ-साथ रेत लाते हैं। यह रेत नदियों के किनारों पर जमा होकर ढेरियाँ बना लेती है जो हवा के प्रभाव से हिलकर अक्सर खेत-खलिहानों में भी आ जाते हैं।
फ़रग़ना में काफ़ी गर्मी भी पड़ती है और सख़्त सर्दी भी। मार्च के महीने में तापमान 20 °सेंटीग्रेड तक पहुँचता है और जून-जुलाई तक कुछ शहरों में 40 °सेंटीग्रेड छूने लगता है। अक्टूबर में बारिशें होती हैं। दिसम्बर और जनवरी में पाला और बर्फ़ गिरते हैं और तापमान -20 °सेंटीग्रेड तक गिर सकता है।
