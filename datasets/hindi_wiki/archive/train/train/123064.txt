
अफ़्रीकी नखरहित ऊदबिलाव, जिसे ग्रूट ऊदबिलाव और अंतरीप ऊदबिलाव भी कहते हैं, दुनिया का दूसरी सबसे बड़ी मीठे-पानी में रहने वाली जाति है। यह उप-सहारा अफ़्रीका के सवाना और जंगल इलाक़ों में नदी-झीलों के पास मिलते हैं। इनकी सबसे बड़ी पहचान इनके बिना नखों वाले और अधूरी जाली-वाले पाँव होते हैं। यह अपनी नाखून रहित लेकिन स्पर्श-सक्षम उँगलियों से पानी में और पत्थरों के नीचे केंकड़े, मेंढ़क और अन्य छोटे जीव खाने के लिए खोजते हैं।
अफ़्रीकी नखरहित ऊदबिलाव की खाल मोटी और मुलायम और पेट पर लगभग रेशमी होती है। इनका रंग गहरा ख़ाकी होता है और चहरे पर सफ़ेद निशान होते हैं जो नीचे गले और सीने तक जाते हैं। इनके पांवों में पांच उंगलियाँ होती हैं लेकिन ऊँगली-विपरीत हो सकने वाले अंगूठे नहीं होते। इन उँगलियों में नाखून नहीं होते सिवाय पीछे के पांवों की दूसरी, तीसरी और चौथी उँगलियों में। दुम मिलाकर इनकी लम्बाई 113-163 सेमी के बीच होती है जिसका लगभग एक-तिहाई उनकी दुम में आता है। इनका वज़न 12 से 21 किलोग्राम के बीच होता है।
बसंत की शुरुआत में मादाओं के 2 से 5 बच्चे होते हैं। नर और मादा दिसंबर में बारिशों के दौरान ब्याहते हैं लेकिन फिर अलग होकर जीवन व्यतीत करते हैं। बच्चों का पालन केवल मादाएँ ही करती हैं। मादाओं की गर्भावस्था लगभग दो महीने चालती है।
