कॅप्लर-22बी पहला ज्ञात ग़ैर-सौरीय ग्रह है जो पृथ्वी जैसा है और एक सूरज जैसे तारे के वासयोग्य क्षेत्र में परिक्रमा कर रहा है। यह पृथ्वी से 600 प्रकाश वर्ष दूर हंस तारामंडल के क्षेत्र में स्थित कॅप्लर-22 तारे की परिक्रमा कर रहा है।
वैज्ञानिकों ने इस ग्रह का पता कॅप्लर अंतरिक्ष यान के ज़रिये लगाया और इसके अस्तित्व की घोषणा 5 दिसम्बर 2011 को की। अंदाज़ा लगाया जाता है कि यह पृथ्वी का 2.4 गुना व्यास रखता है, लेकिन इसकी सतह कैसी है इसका कोई अनुमान नहीं लग पाया है। अगर इसका घनत्व पृथ्वी जैसा हुआ तो इसका द्रव्यमान पृथ्वी का 13.8 गुना होगा और इसकी सतह पर इसका गुरुत्वाकर्षण पृथ्वी का 2.4 गुना होगा। यानि इसकी सतह पर खड़ा 70 किलोग्राम के भार वाला आदमी अपने आप को 168 किलो का महसूस करेगा। इस श्रेणी के ग्रहों को महापृथ्वी कहा जाता है।
इस ग्रह को अपने तारे की एक परिक्रमा पूरी करने में लगभग 290 दिन लगते हैं। इसकी अपने तारे से दूरी पृथ्वी की सूरज की दूरी से ज़रा कम है लेकिन इसका तारा सूरज से ज़रा छोटा और ठंडा भी है। अगर इस ग्रह पर वायुमंडल ही न हुआ तो इसकी सतह का औसत तापमान -11 °सेंटीग्रेड हो सकता है। लेकिन अगर इसका पृथ्वी जैसा वायुमंडल हुआ तो इसकी सतह का औसत तापमान 22 °सेंटीग्रेड के आसपास होगा, जिसमें मनुष्य जैसे जीव रह सकते है।
