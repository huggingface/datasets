नीलम सक्सेना चंद्रा एक प्रसिद्ध भारतीय उपन्यासकार, लेखिका, कवियित्री, गीतकार एवं बाल साहित्यकार हैं। इनकी अब तक कुल 27 पुस्तकें प्रकाशित हो चुकी है। वे अंग्रेजी व हिंदी दोनों भाषाओ में लिखती हैं। वर्ष 2014 में इन्हें प्रतिष्ठित रबिन्द्रनाथ टैगोर अन्तराष्ट्रीय पुरस्कार से सम्मानित किया गया। फोर्ब्स इंडिया की 100 सबसे प्रभावशाली हस्तियों की सूची में इनका नाम है। 
नीलम सक्सेना का जन्म वर्ष 1969 में महाराष्ट्र के नागपुर शहर में माता श्रीमती शशि सक्सेना और पिता स्व. संतोष सक्सेना के यहाँ हुआ। विश्वेश्वरय्या राष्ट्रीय प्रौद्योगिकी संस्थान, नागपुर से इंजीनियरिंग के बाद इन्होनें ह्युमन रिसोर्स डेवलपमेंट तथा वित्तीय प्रबंधन में पी.जी. डिप्लोमा किया। वें भारतीय अभियांत्रिकी सेवा की परीक्षा उत्तीर्ण करने के पश्चात भारतीय रेल सेवा से जुड़ गई। सिमरन चंद्रा नाम की इनकी एक पुत्री है। वर्तमान मे वेें दिल्ली मे विद्यमान है। 
नीलम सक्सेना चंद्रा को रेल मंत्रालय, भारत सरकार द्वारा कहानी संग्रह ‘रिश्ते मोहब्बत के’ एवं बाल संग्रह ‘सुंदरवन की कहानियां’ के लिए प्रेमचंद पुरस्कार से नवाजा गया है। इन्हें अमेरिकी दूतावास द्वारा आयोजित काव्य प्रतियोगिता में गुलज़ार द्वारा वर्ष 2010 में पुरस्कार प्रदान किया गया। इन्होंने गीतकार के रूप में भी कुछ गीत लिखे हैं। संगीतकार शंकर टकर द्वारा निर्मित और नीलम चंद्रा द्वारा लिखे गीत ‘मेरे साजन सुन सुन’ को रेडियो सिटी फ्रीडम पुरस्कार प्राप्त हुआ। विभिन्न विधाओ में अब तक इनकी कविताओं और कहानियों की दो दर्जन से भी अधिक पुस्तके प्रकाशित हो चुकी है। दो बार लिम्का बुक ऑफ़ रिकार्ड्स में भी नाम दर्ज हैं।
