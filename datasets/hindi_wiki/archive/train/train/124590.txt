रेडी 2011 की एक एक्शन कॉमेडी फ़िल्म है, जिसके निर्देशक अनीस बज़्मी हैं। सलमान खान तथा असिन अभिनीत, इस फ़िल्म में परेश रावल, आर्य बब्बर तथा महेश मांजरेकर सहायक भूमिकाओं में, तथा संजय दत्त, ज़रीन खान, अजय देवगन, कंगना राणावत तथा अरबाज़ ख़ान अतिथि भूमिकाओं में हैं। यह फ़िल्म 2008 की श्रीनू वैतला द्वारा निर्देशित इसी नाम की तेलुगु फ़िल्म का रीमेक है, जिसमें राम और जेनेलिया मुख्य भूमिकाओं में थे। फ़िल्म में संगीत प्रीतम ने, जबकि पार्श्व संगीत संदीप शिरोडकर ने दिया है।
5 अप्रैल 2011 को फ़िल्म का पहला पोस्टर जारी किया गया था, जिसके दस दिन बाद 15 अप्रैल 2011 को इसका ट्रेलर जारी किया गया था। फ़िल्म 3 जून 2011 को भारत भर के सिनेमाघरों में प्रदर्शित हुई। अपनी रिलीस पर यह फ़िल्म प्रथम दिन, तथा प्रथम सप्ताहांत में दबंग के बाद दूसरी सर्वाधिक कमाई करने वाली फिल्म बन गयी। बॉडीगार्ड के बाद यह 2011 कि दूसरी सर्वाधिक कमाई करने वाली फिल्म थी।
रेडी प्रेम कपूर के साथ शुरू होती है, जब वह अपने बचपन की दोस्त खुशी को राजू के साथ भागने में मदद करता है। इसके बाद खुशी से शादी करने आया दूल्हा उन्हें बताता है कि उसकी भी एक प्रेमिका है, किरण, जिससे वह शादी करना चाहता है। उन्हें भागने में सहायता करने के कारण खुशी के पिता, श्री पाठक और प्रेम का परिवार, प्रेम से नाराज़ हो जाता है, हालांकि प्रेम अपने परिवार के सदस्यों को शांत कर लेता है।
प्रेम का परिवार उसका विवाह पूजा से कराने का निश्चय करता है। प्रेम को हवाई अड्डे पर पूजा को लेने के लिए भेजा जाता है; हालांकि वह उससे मिलने से बचने के लिए जानबूझकर गलत टर्मिनल में चला जाता है। संजना नाम की एक युवती, जो अपनी शादी से भाग रही होती है, प्रेम को पूजा को छोड़ कर चले जाने के बारे में अपने चाचा को बताते हुए सुन लेती है। चूंकि प्रेम के परिवार से किसी ने भी पूजा को कभी नहीं देखा है, इसलिए संजना प्रेम की मंगेतर होने का दिखावा करती है। पूजा के रूप में संजना, प्रेम के घर उसके परिवार के साथ रहने के लिए चली जाती है और धीरे धीरे पूरे परिवार का दिल जीत लेती है, सिवाय प्रेम के, जो उससे परेशान हो जाता है।
इस बीच, संजना के दोनों मामा, अमर चौधरी और सूरज चौधरी, जो एक दूसरे के विरोधी हैं, हर जगह उसकी खोज शुरू करते हैं। दोनों ही मामा चाहते हैं कि संजना उनके भतीजों के साथ विवाह कर ले, जिससे वे संजना की दौलत के वारिस बन सकें। संजना और प्रेम एक दिन मिस्टर लहरी की कार में लिफ्ट लेते हैं, और तभी सूरज चौधरी के गुंडे उन पर आक्रमण कर देते हैं। प्रेम उन सभी गुंडों से निपटता है, और इसी लड़ाई में प्रेम के एक वार से सूरज का बेटा आर्यन कोमा में चला जाता है। संजना के प्रेमी की तलाश में सूरज चौधरी सुदेश लहरी को अपने पास रख लेता है।
तब तक, प्रेम को संजना की असली पहचान के बारे में पता चल जाता है, और वह उसे अपने दोनों मामाओं के बारे में बताती है जो किसी भी हाल में उसकी शादी अपने अपने भतीजों से करवाने पर तुले हैं। प्रेम और संजना प्यार में पड़ जाते हैं और शादी करने का फैसला करते हैं। हालांकि, संजना का मामा सूरज चौधरी उसे ढूंढ लेता है, और अपने साथ ले जाता है। प्रव्म के परिवार वालों को भो संजना की असली पहचान के बारे में पता चलता है, और वे अभी भी उसे प्रेम की पत्नी के रूप में चाहते हैं। प्रेम संजना को उसके मामा के पास जाने को कहता है, और भरोसा दिलाता है कि वह जल्दी ही उससे शादी करने का रास्ता ढूंढ निकलेगा, और अपने पूरे परिवार के साथ उससे मिलने आएगा।
प्रेम बलिदान भारद्वाज का भतीजा बनने का नाटक करता है, जो एक चार्टर्ड एकाउंटेंट है और संजना के मामाओं के यहां काम करता है। प्रेम धीरे धीरे सूरज और अमर चौधरी को यकीन दिलाता है कि उन्हें अपने भतीजों की संजना से शादी नहीं करनी चाहिए। इसके बजाय, वह अमेरिका के अरबपतियों भाइयों के.के. और बी.के. मोदी की बेटियों के शादी का प्रस्ताव रखता है, हालांकि चौधरी को यह पता नहीं है कि के.के. और बी.के. मोदी वास्तव में प्रेम के पिता और चाचा हैं। संजना के परिवार को यकीन दिलाने के लिए प्रेम अपने परिवार के बाकी सभी सदस्यों को किसी न किसी रूप में चौधरियों के घर ले आता है। वह धीरे धीरे चौधरी परिवार के नकारात्मक दृष्टिकोण को बदलने का भी प्रयास करता है।
लेकिन शादी के दिन आर्यन कोमा से बाहर आ जाता है, और प्रेम की सच्चाई सबको बता देता है। इसके बाद वहां एक लड़ाई छिड़ जाती है, जिसमें संजना के चाचा और उनके सभी गुंडों पर प्रेम अकेला भारी पड़ता है। वह तब अमर और सूरज को संजना की मां की इच्छा के बारे में बताते हुए कहता है कि उसने उन दोनों भाइयों को एकजुट करने के लिए संजना की शादी करने की जिम्मेदारी उन्हें दी थी। चौधरी अपनी गलती का एहसास करते हैं, और अपने व्यवहार के लिए क्षमायाचना करते हैं। अंत में, प्रेम और संजना शादी कर लेते हैं, और उनकी शादी की तस्वीर कपूर और चौधरी परिवार के सभी लोगों के साथ ली जाती है। अंत में, एक स्पिनॉफ भविष्य में अगली कड़ी के लिए रखा गया है, जिसमें चौधरी परिवार का तीसरा भाई लौट आता है।
फ़िल्म की शूटिंग पहले मॉरिशस में प्रस्तावित थी, हालांकि बाद में सलमान खान के आग्रह पर शूटिंग स्थल को बदलकर श्रीलंका कर दिया गया था। सलमान के अनुसार इस आग्रह की वजहों में श्रीलंका की भारत से नजदीकी, तथा भारतीय फिल्मों के लिए श्रीलंका का उपयुक्त परिदृश्य मुख्य थी। फ़िल्म की शूटिंग 20 जून 2010 को कोलोंबो में शुरू हुई। फिल्मांकन का पहला चरण 27 दिनों तक कोलोंबो तथा उसके नज़दीकी शहर बेन्टोत में चला, जिसमें लगभग 40 प्रतिशत फ़िल्म की शूटिंग पूर्ण कर ली गयी थी।
दूसरा चरण अक्टूबर 2010 में शुरू होना था, परंतु सलमान खान की आंखों में कुछ दिक्कत की वजह से इसे आगे बढ़ा दिया गया। आगे की शूटिंग 3 नवंबर 2010 को मुम्बई में शुरू हुई। फ़िल्म के कुछ हिस्से मुम्बई की फ़िल्म सिटी तथा मढ़ आइलैंड में स्थित चेरिष स्टूडियो में भी फिल्माए गए। इसी समय मीडिया में खबरें भी आई थी कि असिन ने सलमान के साथ एक अंतरंग दृश्य शूट किया है, जिसे असिन ने बाद में नकार दिया था।
फ़िल्म की शूटिंग का अंतिम चरण फरवरी 2011 में बैंकाक में शुरू हुआ। खबरों के अनुसार उसी समय संजय दत्त, अजय देवगन और कंगना राणावत भी बैंकॉक में ही अपनी फिल्म रासकल्स की शूटिंग कर रहे थे। सलमान खान के अनुरोध पर वे तीनों फ़िल्म का हिस्सा बनने को राजी हो गए। उन तीनों ने अपने अपने किरदारों की शूटिंग एक दिन में ही की। बाद में ज़रीन खान तथा अरबाज़ ख़ान के कैमियो करने की भी पुष्टि हो गयी। मार्च 2011 तक फ़िल्म की शूटिंग समाप्त हो गयी थी। बाद में दो गीत "करैक्टर ढीला" और "ढिंका चिका", जिन्हें पहले बैंकॉक में शूट किया गया था, मुम्बई की फ़िल्म सिटी में पुनः शूट किए गए।
रेडी को पहले 27 मई 2011 को रिलीज़ किया जाना प्रस्तावित था, लेकिन बाद में इसकी रिलीज़ तिथि आगे बढ़कर 3 जून कर दी गयी। फिल्म के रिलीज होने से पांच दिन पहले 29 मई को ही कई मल्टीप्लेक्सों में अग्रिम बुकिंग खोल दी गई थी। लगभग 1900 प्रिंट पर रिलीज़ हुई यह फिल्म कम से कम 1000 यूएफओ डिजिटल प्रिंट पर रिलीज होने वाली पहली भारतीय फिल्म बन गई। एकल स्क्रीन थिएटरों पर फिल्म की अग्रिम बुकिंग लगभग दबंग के बराबर रही, और यहां तक ​​कि कई स्थानों पर दबंग से बेहतर भी रही। फिल्म का वर्ल्ड प्रीमियर दुबई के ग्रैंड सिनेप्लेक्स में 1 जून 2011 को हुआ। फिल्म के थिएटर अधिकार पोंटी चढ्ढा को 25 करोड़ रूपये में बेचे गए।
भारत में, रेडी को बॉक्स ऑफिस पर भारी शुरूआत मिली, और इस फिल्म के समय सिंगल स्क्रीन सिनेमा घरों में लगभग 95%–100%, जबकि मल्टीप्लेक्स सिनेमाघरों में प्रदर्शन सत्र के समय के आधार पर 60% से 100% सीटें भरी रही।
फिल्म ने रिलीज़ के अपने पहले दिन 13 करोड़ रूपये कमाए, और इस प्रकार प्रथम दिन की कमाई के मामले में यह पूरे भारत में दबंग के बाद दूसरी सबसे बड़ी फिल्म बन गई। कारोबार के अपने दूसरे दिन, यह 12.37 करोड़ रूपये इकट्ठा करने में सफल रही, जिससे इसकी दो दिन की कुल कमाई 25.37 करोड़ रूपये हो गई। अपने पहले सप्ताहांत में फिल्म की कुल कमाई 42 करोड़ रूपये के आसपास रही, जिससे यह प्रथम सप्ताहांत पर दूसरी सबसे ज्यादा कमाई करने वाली, और साथ ही गैर-छुट्टियों के सप्ताहांत में सबसे ज्यादा कमाई करने वाली फिल्म बन गई। इसके बाद इस फिल्म ने सोमवार को 7 करोड़ रूपये से अधिक, और मंगलवार को 6.5 करोड़ रूपये कमाकर स्थिरता जारी रखी, और इसकी पहले सप्ताह की कुल कमाई 69.5 करोड़ रूपये रही।
अपने दूसरे सप्ताहांत में फिल्म ने 20 करोड़ रूपये कमाए, जिससे इसकी 10 दिनों की कुल कमाई 90 करोड़ रूपये के समीप पहुंच गयी। दूसरे सप्ताह में फिल्म ने 32 करोड़ रूपये का संग्रह किया, और रिलीज़ के दो सप्ताह बाद इसकी कुल कमाई 901.5 करोड़ रूपये के समीप पहुंच गयी। इसके साथ ही यह बॉलीवुड के इतिहास में केवल भारत में 1 अरब से ऊपर की कमाई करने वाली पांचवीं फिल्म बन गई। इसके बाद तीसरे सप्ताह में 18.55 करोड़, चौथे सप्ताह में लगभग 10 करोड़, तथा पांचवे सप्ताह में 1.96 करोड़ की कमाई करने के बाद इन पांच हफ्तों की फिल्म की कुल कमाई 130.59 करोड़ रूपये रही।
इस फिल्म ने दुनिया भर में 1.83 अरबी रूपये की कमाई की, और 64.58 करोड़ रूपये पूरे भारत के वितरकों के हिस्से में प्रबंधित किये, जो इसकी रिलीज़ के समय तीसरी सर्वाधिक थी। कुल कमाई के आधार पर बॉक्स ऑफिस इंडिया ने इसे 'ब्लॉकबस्टर' घोषित किया। इसके अतिरिक्त, अपनी रिलीज़ के समय यह भारत में आठवीं सर्वाधिक कमाई करने वाली बॉलीवुड फिल्म थी।
विदेशी बाजारों में, इस फिल्म ने अपने प्रथम सप्ताहांत में संयुक्त राज्य, यूनाइटेड किंगडम, संयुक्त अरब अमीरात और अन्य विदेशी बाजारों से 8 करोड़ रूपये इकट्ठा किये। फिल्म ने विशेष रूप से संयुक्त अरब अमीरात में अच्छा प्रदर्शन करते हुए अपने दूसरे सप्ताहांत के अंत में 12 लाख डॉलर की कमाई कर ली थी। इसके अतिरिक्त दूसरे सप्ताहांत के अंत तक रेडी ने यूनाइटेड किंगडम में £495,000 और उत्तरी अमेरिका में 780,000 डॉलर की कमाई करी। सभी विदेशी बाजारों से दस दिनों में इसकी कुल कमाई 16 करोड़ तक पहुंच गई। अपने चौथे सप्ताह के अंत तक, यह फिल्म सभी विदेशी बाजारों से 23.35 करोड़ के आसपास एकत्र कर चुकी थी।

फ़िल्म में संगीत रचना प्रीतम तथा देवी श्री प्रसाद ने की है, तथा इसके गीत अमिताभ भट्टाचार्य, आशीष पण्डित, नीलेश मिश्र तथा कुमार ने लिखे हैं। संदीप शिरोडकर ने फ़िल्म का पार्श्व संगीत रचा है। फ़िल्म की संगीत एल्बम को 25 अप्रैल 2011 को गोरेगांव की फ़िल्म सिटी में एक समारोह में जारी किया गया था। टी-सीरीज़ के बैनर पर जारी इस एल्बम में कुल 8 गीत हैं, जिनमें से 4 मूल गीत हैं, तथा प्रत्येक का एक रीमिक्स है। तीन गीत प्रीतम ने रचे हैं, जिन्हें नीरज श्रीधर, केके तथा राहत फतेह अलीखान ने तथा देवी श्री प्रसाद का कंपोज़ किया एक गीत मीका सिंह ने गाया है।
फ़िल्म का गीत ढिंका चिका तेलुगु फ़िल्म आर्या 2 के गीत "रिंगा रिंगा" का हिन्दी संस्करण है, जिसे संगीतकार देवी श्री प्रसाद ने हिन्दी श्रोताओं की आशाओं को ध्यान में रखते हुए पुनः कंपोज़ किया। संगीतकार अनु मलिक ने आरोप लगाया था कि गीत "करैक्टर ढीला" 2001 की फ़िल्म अजनबी के लिए उनके बनाये गीत, "मोहब्बत नाम है" की प्रति है। इसके अतिरिक्त तुर्किश गीतकार मुहम्मद आज़म ने प्रीतम के खिलाफ मुकदमा दायर करते हुए कहा था कि "करैक्टर ढीला" गीत उन्होंने 2007 में लिखा था; हालांकि बॉम्बे हाई कोर्ट ने यह कहकर इसे खारिज कर दिया था, कि क्योंकि प्रीतम गीतकार नहीं हैं, इसलिए उन पर ये आरोप नहीं लगाया जा सकता।
बॉलीवुड हँगामा के जोगिन्दर टुटेजा ने एल्बम को 5 में से 4 स्टार दिए, और अपनी समीक्षा में फिल्म के चारों गीतों को सकारात्मक प्रतिक्रिया देते हुए लिखा ""ढिंका चिका" और "कैरेक्टर ढीला" केवल बड़े हिट ही नहीं हैं, बल्कि बड़े पैमाने पर भीड़ खींचने वाले गीतों के रूप में भी सामने आते हैं। दूसरी ओर, 'मेरी अदा भी' एल्बम में विविधता लाता है और 'हमको प्यार हुआ' फिल्म की रिलीज़ के बाद बड़ा हिट साबित हो सकता है।" इंडियावीकली के शिवेश कुमार ने, और फिल्मफेयर के राहुल गंगवानी ने भी अपनी-अपनी समीक्षाओं में एल्बम को 5 में से 4 स्टार दिए। रीडिफ की सुकन्या वर्मा ने इसे 5 में से 2.5 स्टार देते हुए अपनी समीक्षा में इसके 2 गीतों के प्रशंशा की, और कहा कि ये फिल्म के मुख्य अभिनेता के स्टाइलिश और अति-प्रसिद्ध व्यक्तित्व के पूरक हैं।
