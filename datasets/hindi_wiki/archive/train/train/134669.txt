डॉक्टर स्टीफन विन्सेंट स्ट्रेंज मार्वल कॉमिक्स द्वारा प्रकाशित अमेरिकी कॉमिक पुस्तकों में दिखने वाला एक काल्पनिक सुपरहीरो है। यह चरित्र पहली बार स्ट्रेंज टेल्स #110 में प्रकाशित हुआ था, और इसे लेखक स्टैन ली और कलाकार स्टीव डिटको ने बनाया था। डॉक्टर स्ट्रेंज को "सॉर्सरर सुप्रीम" कहा जाता है, और वह धरती की जादुई तथा रहस्यमयी खतरों से रक्षा करता है। काले जादू की कहानियों, और चंदू द मैजिशियन कॉमिक शृंखला से प्रेरित इस किरदार का निर्माण मार्वल कॉमिक्स को एक अलग तरह का चरित्र प्रदान करने, तथा रहस्यवाद संबंधी विषयों को कॉमिक मुख्यधारा में लाने के लिए किया गया था।
एक समय में न्यू यॉर्क का सबसे प्रतिष्ठित तथा घमंडी शल्य चिकित्सक रहा स्टीफन स्ट्रेंज एक कार हादसे में बुरी तरह जख्मी हो जाता है। इस हादसे में उसके दोनों हाथ क्षत-विक्षत हो जाते हैं, और वह सर्जरी करने की अपनी क्षमता को खो देता है। अपने हाथों का इलाज ढूंढता वह काठमांडू में स्थित कामर-ताज पहुँचता है, जहाँ उसकी मुलाकात तत्कालीन सॉर्सरर सुप्रीम, ऐन्शिएंट वन से होती है। स्ट्रेंज ऐन्शिएंट वन का शिष्य बन जाता है, और कामर-ताज में रहकर रहस्य्मयी कलाओं के साथ साथ मर्शियल आर्ट्स में भी दक्षता प्राप्त करता है। कई शक्तिशाली मन्त्रों की जानकारी के अतिरिक्त वह 2 प्रमुख रहस्य्मयी वस्तुओं का स्वामित्व भी प्राप्त करता है; "क्लॉक ऑफ़ लेविटेशन", जो उसे उड़ने की क्षमता प्रदान करता है, और "आई ऑफ़ आगमोट्टो", जिसके द्वारा वह समय पर नियंत्रण प्राप्त कर लेता है। ऐन्शिएंट वन की मृत्यु के बाद स्ट्रेंज सॉर्सरर सुप्रीम बन जाता है, और न्यू यॉर्क के सैंक्टम सैंक्टोरम को अपना निवास स्थल चुनता है।
2008 में डॉक्टर स्ट्रेंज को विज़ार्ड की "200 सर्वश्रेष्ठ कॉमिक बुक सुपरहीरोज़" की सूची में 83वां स्थान दिया गया था। 2012 में उसे आईजीएन की "50 सर्वश्रेष्ठ अवेंजर्स" की सूची में 33वां, और "100 सर्वश्रेष्ठ कॉमिक बुक सुपरहीरोज़" की सूची में 38वां स्थान दिया गया। 1978 में इस चरित्र पर आधारित पहली टेलीविज़न फिल्म बनी थी, जिसमें डॉक्टर स्ट्रेंज की भूमिका अभिनेता पीटर हूपन ने निभाई थी। अभिनेता बेनेडिक्ट कम्बरबैच मार्वल सिनेमेटिक यूनिवर्स की फ़िल्मों में डॉक्टर स्ट्रेंज की भूमिका निभा रहे हैं। कम्बरबैच ने 2016 की फिल्म डॉक्टर स्ट्रेंज में इस चरित्र के रूप में पदार्पण किया था, और फिर वह 2017 में थॉर: रैग्नारॉक, और 2018 की अवेंजर्स: इन्फिनिटी वॉर में नजर आये।
