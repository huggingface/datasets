
पूर्वी प्रान्त, जिसे औपचारिक अरबी में मिन्तक़ाह​ अश​-शर्क़ीयाह कहते हैं, सउदी अरब का सबसे बड़ा प्रान्त है। सउदी अरब का अधिकतर खनिज तेल इसी प्रान्त में निकाला जाता है। इस प्रान्त में सउदी राजवंश के खिलाफ़ सक्रीय भावनाएँ रहीं हैं और कुछ उपद्रव हुए हैं। इस प्रान्त में भारी शिया आबादी है जो अक्सर सउदी अरब की सख़्त वहाबी सुन्नी विचारधारा से असंतुष्ट रही है। यहाँ के कुछ क्षेत्रों में तो शियाओं की भारी बहुसंख्या है, मसलन क़तीफ़ शहर में, जहाँ 75% लोग शिया हैं।
पूर्वी प्रान्त की सीमाएँ फ़ारस की खाड़ी, कुवैत, क़तर, संयुक्त अरब अमीरात, ओमान और यमन को लगती हैं। इस बड़े सूबे का क्षेत्रफल 6,72,522 किमी2 है जो लगभग भारत के राजस्थान, मध्य प्रदेश और हरियाणा राज्यों के जमा क्षेत्रफल के बराबर है। इस इलाक़े का आधे से ज़्यादा भाग रुब अल-ख़ाली के रेगिस्तान का हिस्सा है।
यहाँ का 'महराज फहद अंतर्राष्ट्रीय हवाई अड्डा' क्षेत्रफल के अनुसार दुनिया का सबसे बड़ा हवाई अड्डा है। इस प्रान्त को बहरीन के देश से जोड़ने वाला 'महराज फहद राजमार्ग' 1986 में तैयार कर दिया गया था।
प्राचीनकाल से 1521 तक इस पूरे क्षेत्र को 'बहरीन' नाम से जाना जाता रहा है। उस्मानी साम्राज्य काल में पूर्वी प्रान्त उसी का भाग था और तब इसके आबादी वाली क्षेत्रों को 'अल-अहसा' या सिर्फ़ 'हसा' कहते थे। उस्मानी साम्राज्य के पतन के बाद इस इलाक़े पर सउदी राजपरिवार का नियंत्रण हो गया। इस प्रान्त के दो मुख्य पुराने नगर अल-हसा और क़तीफ़ थे इसलिए पुरानी सउदी किताबों में यह प्रान्त 'अल-हसा व अल-क़तीफ' लिखा मिलता है। इस प्रान्त के अन्य महत्वपूर्ण शहर - दम्माम, ख़ोबर, दहरान और जुबैल - 20वीं सदी में बने हैं।
सउदी अरब की सरकारी तेल उत्पादन कम्पनी, सउदी अरामको इस प्रान्त के दहरान शहर में केन्द्रित है। इसके द्वारा लिए गए फ़ैसलों का प्रभाव तेल के दाम पर और पूरे विश्व की आर्थिक स्थिति पर पड़ता है। सउदी अरब के अधिकतर तेल और प्राकृतिक गैस के कूएँ इसी प्रान्त में स्थित हैं - कुछ धरती पर और कुछ तट से ज़रा दूर समुद्र में। 280 किमी लम्बा और 30 किमी चौड़ा ग़वार​ तेल क्षेत्र दुनिया का सब से बड़ा कच्चा तेल पैदा करने वाला क्षेत्र है। यहाँ से तेल रास तनूराह के बंदरगाह भेजा जाता है जहाँ से यह विश्वभर में निर्यात होता है। थोड़ा तेल जुबैल के कारख़ानों में भी भेजा जाता है।
तेल के बाद इस प्रांत का दूसरा सबसे पड़ा उत्पाद खजूर है। हर साल अल-अहसा और अल-क़तीफ़ के बड़े नख़लिस्तानों में हज़ारों टन खजूर पैदा होते हैं।
