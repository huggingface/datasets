केरबेरस, जिसे पी 4 भी कहते हैं, बौने ग्रह यम का एक उपग्रह है। इसकी खोज हबल अंतरिक्ष दूरबीन द्वारा हुई थी और इसके मिल जाने की घोषणा 20 जुलाई 2011 को की गई थी। खोज होने के फ़ौरन बाद इसका अस्थाई नाम ऍस/2011 पी 1 रखा गया था। 2015 में प्लूटो का अध्ययन करने के लिए अमेरिकी सरकार द्वारा एक "न्यू होराएज़न्ज़" नाम का मनुष्य-रहित अंतरिक्ष यान भेजने की योजना है और आशा है के इस से ऍस/2011 पी 1 के बारे में भी और ज्ञान मिलेगा।
केरबेरस यम की एक परिक्रमा अनुमानित 32.1 दिनों में पूरी कर लेता है और यम से लगभग 59,000 किलोमीटर दूर स्थित है। इसका व्यास अंदाज़न 13 से लेकर 34 किलोमीटर के बीच है, यानी स्टिक्स के बाद यह यम का दूसरा सबसे छोटा ज्ञात उपग्रह है। माना जाता है कि यम के अन्य उपग्रहों की तरह इस नन्हे चन्द्रमा का भी निर्माण संभवतः यम और किसी अन्य काइपर घेरे की वस्तु के साथ प्राचीन टकराव से हुआ हो।
