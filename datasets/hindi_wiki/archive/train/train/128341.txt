सामर्रा मध्य इराक़ के सलाहुद्दीन प्रान्त में स्थित एक शहर है। यह दजला नदी के पूर्वी किनारे पर बसा हुआ है और राष्ट्रीय राजधानी बग़दाद से लगभग 125 किमी उत्तर में है। यह एक ऐतिहासिक शहर है जहाँ मानवी संस्कृति 5500 ईसापूर्व से ही शुरू हो गई थी। यहाँ शिया समुदाय के लिए महत्वपूर्ण अल-अस्करी मस्जिद स्थित है जिसमें शियाओं के दसवें इमाम और ग्यारहवें इमाम की मज़ारें स्थित हैं। इसके अलावा इसी शहर में अब्बासी ख़िलाफ़त के ख़लीफ़ा अल-मुतवक्किल​ द्वारा 851 ईसवी में पूरी की गई सामर्रा की महान मस्जिद भी स्थित है जो अपनी अनोखी मलवीआ मीनार के लिए मशहूर है। सन् 2007 में यूनेस्को ने सामर्रा को एक विश्व धरोहर स्थल घोषित कर दिया।
सामर्रा की महान मस्जिद की मीनार
खुदाई में बरामद सामर्रा में 6000 ईसापूर्व में बनी एक स्त्री-प्रतिमा
अल-अस्करी मस्जिद
