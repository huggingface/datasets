पुंछ नगर पुंछ जिले में स्थित एक नगर परिषद है, जो कि भारतीय राज्य जम्मू और कश्मीर में स्थित है। इस नगर का उल्लेख महाभारत में मिलता है तथा चीनी यात्री ह्वेनसांग ने भी इस नगर का उल्लेख किया है।
पुंछ नगर 33°46′N 74°06′E / 33.77°N 74.1°E / 33.77; 74.1 निर्देशांक पर स्थित है। इस नगर की समुद्र तल से औसत ऊँचाई 981 मीटर है। पीर पंजाल पहाड़ीयां पुंछ घाटी से लेकर कश्मीर घाटी तक फ़ैली हैं। इस नगर में चार तहसीलें हैं: हवेली, मेंढर, सुरनकोट और मंडी।
इस नगर की जलवायु अत्यन्त ठंडी है। गर्मियां छोटी व सुखदायी होती है। गर्मी का तापमान सामान्यतः 31 डिग्री सेल्सीयस से अधिक नहीं होता। पश्चिमी विक्षोभ के कारण ठंडी बहुत अधिक होती है। दिसम्बर के महीने में बर्फ़बारी होती है। औसत वार्षिक वर्षा 1087 मिलीमीटर होती है।
2011 की जनसंख्या के अनुसार पुंछ की आबादी 40,987 है। पुरूषों की 55% तथा महिलाओं की 45% है। यहाँ की साक्षरता दर 79% है।
पुंछ कई ऐतिहासिक घटनाओं का गवाह रहा है। जब सिकंदर महान ने 329 ईसा पूर्व में राजा पोरस पर आक्रमण किया था, तब यह क्षेत्र द्रवभीषण नाम से जाना जाता था। छठी शताब्दी में प्रसिद्ध चीनी यात्री ह्वेनसांग भी इस क्षेत्र से गुजरा था। 850 इस्वी के आसपास इस क्षेत्र में राजा नर ने राज किया था जो कि मूलतः घोड़ा व्यापारी था। महमूद गजनवी ने पुंछ पर 1020 इस्वी में आक्रमण किया था। राजतरंगिणी के अनुसार, पुंछ के राजा त्रिलोचन पाल से महमूद गजनवी की भीषण लड़ाई हुई थी।
1596 में मुग़ल सम्राट जहाँगीर ने सिराजुद्दीन को यहाँ का राजा बनाया। 1819 इस्वी से 1850 इस्वी तक पुंछ खालसा दरबार के अन्तर्गत रहा, तब यहाँ सिखों ने राज किया। आजादी के समय यह हिस्सा राजा हरी सिंह के कब्जे में था।
यहाँ पर एक छोटा हवाई अड्डा है।
रेल लाइन का निर्माण अभी चल रहा है।
वर्तमान में बस के ही माध्यम से यहाँ पर आया जाया जा सकता है।
