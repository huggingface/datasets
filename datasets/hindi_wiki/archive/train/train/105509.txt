निर्देशांक: 29°56′44″N 79°51′37″E / 29.9455944°N 79.8602194°E / 29.9455944; 79.8602194
कपकोट भारत के उत्तराखण्ड राज्य के अन्तर्गत कुमाऊँ मण्डल के बागेश्वर जिले का एक नगर है। सरयू नदी के तट पर बसा कपकोट जनपद मुख्यालय, बागेश्वर से 25 किमी की दूरी पर स्थित है, और कपकोट तहसील का मुख्यालय है, जो क्षेत्रफल के आधार पर बागेश्वर जनपद की सबसे बड़ी तहसील है।
कपकोट नगर का पहला वर्णन पिण्डारी हिमनद पर जाने वाले यात्रियों के वृतांतों में मिलता है। ई शर्मन ओकले ने अपनी पुस्तक, होली हिमालय में लिखा है कि कपकोट 20वीं शताब्दी के प्रारंभ में लंदन मिशनरी सोसाइटी का स्टेशन था, और यहां मिशनरी द्वारा एक विद्यालय तथा डिस्पेंसरी का संचालन किया जाता था। एडविन टी एटकिंसन ने अपनी पुस्तक, हिमालयन गजटियर में कपकोट का विस्तृत वर्णन किया है। एटकिंसन के अनुसार कपकोट "पिंडारी हिमनद के मार्ग में बागेश्वर से 14 मील, अल्मोड़ा से 41 मील और ल्वारखेत से 9 मील की दूरी पर स्थित एक विश्राम स्थल था।"
1947 में स्वतंत्रता प्राप्ति के समय कपकोट अल्मोड़ा जनपद के दानपुर परगना में स्थित एक गांव था। 12 सितंबर 1997 को बागेश्वर तहसील के 214 ग्रामों द्वारा कपकोट तहसील का गठन किया गया, तथा तहसील का मुख्यालय कपकोट ग्राम में रखा गया। कपकोट नगर पंचायत का गठन 9 फरवरी 2012 को, बागेश्वर जनपद की कपकोट तहसील के कपकोट, भंडारीगांव, बमसेरा, एठौण, पालीडुगरा, हिचौड़ी, कन्यूटी और भयूं ग्रामों को मिलाकर किया गया।
कपकोट 29.95 डिग्री एन के अक्षाशों, और 79.87 डिग्री ई के देशान्तरों पर स्थित है। समुद्र तल से इसकी औसत ऊंचाई 1133 मीटर है। यह नगर सरयू नदी के तट पर स्थित है, जो इसके पश्चिम से होकर बहती है। सरयू के पानी की उपलब्धता के कारण कपकोट के आस-पास की भूमि का उपयोग बड़े पैमाने पर कृषि गतिविधियों के लिए किया जाता है। कपकोट की स्थलाकृति घाटियों, स्थानीय अवसादों और उच्च मैदानों द्वारा चिह्नित है।
कपकोट की जलवायु शेष भारत की ही तरह वर्ष के आठ महीनों में ठंडी और शुष्क रहती है, वर्षा केवल मानसून के महीनों में ही होती है। फरवरी और मार्च के दौरान ठंडी हवाएं अनुभव की जाती हैं। सबसे गर्म महीने मार्च से जुलाई तक के हैं। अगस्त से अक्टूबर तक जलवायु मध्यम रहती है, और फिर नवंबर से फरवरी तक कड़ाके की ठंड पड़ती है। धुंध और ओस यहां आम हैं, और सर्दियों के मौसम में तो अक्सर होते ही रहते हैं। कपकोट भूस्खलन-प्रवण क्षेत्र में स्थित है।
2011 की जनगणना के अनुसार 5.49 वर्ग किमी क्षेत्र में फैले कपकोट नगर पंचायत क्षेत्र की जनसंख्या 5,060 है, जिसमें से 2565 पुरुष हैं, जबकि 2495 महिलाएं। इस प्रकार नगर का लिंगानुपात 972 महिलाएं प्रति 1000 पुरुष है। 1536 लोग, जो कि कुल जनसंख्या का 30 प्रतिशत हैं, अनुसूचित जाति या जनजाति से हैं। नगर की साक्षरता दर 81.80 प्रतिशत है।
कपकोट उत्तराखण्ड राज्य राजमार्ग 39 पर स्थित है, जो इसे बागेश्वर, शामा और तेजम से जोड़ता है। तेजम से आगे सड़क मार्ग थल तथा मुनस्यारी तक जाते हैं। कपकोट और बागेश्वर के बीच बस सेवा 1955-56 में शुरू हुई थी।
कपकोट में एक राजकीय औद्योगिक प्रशिक्षण संस्थान आईटीआई है। तहसील मुख्यालय से चार किमी दूर खाईबगड़ स्थित पूर्व सैनिक संगठन के भवन में वर्ष 2007 में आईटीआई की स्थापना हुई थी। वर्ष 2013 में तिमिलाबगड़ में 25 नाली भूमि में 1.61 करोड़ की लागत से इसके भवनों का निर्माण हुआ।
राजकीय गवर्नमेंट पॉलीटेक्निक कालेज कपकोट की स्थापना 2010 में हुई। स्थापना के समय यह कालेज अल्मोड़ा जिले के ताकुला में चलता था। 2014 में इसे कपकोट लाया गया। कपकोट पॉलीटेक्निक में वर्तमान में एक ही कोर्स संचालित है। जिसका नाम मॉडर्न आफिस मैनेजमेंट एंड सक्रेट्रेरियल प्रैक्टिस है। दो साल का यह कोर्स शुरू से लेकर अब तक चल रहा है।
कपकोट · कौसानी · गरुड़ · बागेश्वर · बैजनाथ · विजयपुर
अल्मोड़ा · उत्तरकाशी · उधम सिंह नगर · चमोली गढ़वाल · चम्पावत · टिहरी गढ़वाल · देहरादून · नैनीताल · पिथौरागढ़ · पौड़ी गढ़वाल · रुद्रप्रयाग · हरिद्वार 
