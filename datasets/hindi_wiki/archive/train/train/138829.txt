बल्ख़ अफ़्ग़ानिस्तान का एक प्रांत है जो उस देश के उत्तरी भाग में स्थित है। बल्ख़ की राजधानी प्रसिद्ध मज़ार-ए-शरीफ़ शहर है। इसका क्षेत्रफल 17,249 वर्ग किमी है और इसकी आबादी सन् 2006 में लगभग 11.2 लाख अनुमानित की गई थी। इस प्रान्त का नाम इसी नाम के एक शहर पर पड़ा है जो राजधानी से 25 किलोमीटर पश्चिम की ओर है और अठारहवीं सदी तक शासन का केन्द्र था। इस क्षेत्र को हिन्द-ईरानी पूर्व के आर्यों के आगमन का प्रमुख केन्द्र माना जाता है जहाँ वो क़रीब 2000 ईसापूर्व में आए होंगे। ईसा के दो सदी पूर्व में यह इलाक़ा ऐतिहासिक बैक्ट्रिया संस्कृति के क्षेत्र का केन्द्र था और इसी के नाम को यवनों ने बदलकर बैक्ट्रा रखा था।
'बल्ख़' का नाम संस्कृत में 'वाह्लिका' कहा जाता था और इसका ज़िक्र वाल्मीकि की रामायण में भी मिलता है। 'बल्ख़' शब्द में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़राब' और 'ख़रीद' के 'ख़' से मिलता है।
बल्ख़ में एक अफ़्ग़ान आदमी
बल्ख़ की राजधानी मज़ार-ए-शरीफ़ में प्रांतीय राज्यपाल का भवन
बल्ख़ में कुछ अफ़्ग़ान बच्चे
बल्ख़ में बुज़कशी का एक मुक़ाबला
