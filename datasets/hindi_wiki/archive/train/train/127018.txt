मान्यता प्राप्त सामाजिक स्वास्थ्य कार्यकर्ता जिसे संक्षेप में आशा भी कहते हैं, भारत में स्वास्थ्य और परिवार कल्याण मंत्रालय द्वारा प्रायोजित जननी सुरक्षा योजना से संबद्ध एक ग्रामीण स्तर की कार्यकर्त्री है। आशा का कार्य स्थानीय स्वास्थ्य केंद्र के माध्यम से गरीब महिलाओं को स्वास्थ्य संबंधी सेवाएँ प्रदान करना है। राष्ट्रीय ग्रामीण स्वास्थ्य मिशन योजना आशा के माध्यम से क्रियान्वित हो रही है। 2005 में आरंभ की गयी इस योजना का लक्ष्य 2012 तक पूरी तरह क्रियान्वित किये जाने का था। एक बार पूर्ण रूप से क्रियान्वित होने के पश्चात भारत के प्रत्येक गाँव में एक आशा की नियुक्ति आवश्यक होगी, इस लक्ष्य के अनुसार 10 राज्यों में लगभग 2.5 लाख आशा कर्मियों की आवश्यकता का अनुमान है। योजना भारत के 2012-13 के संघीय बजट के अनुसार आशा अब ग्रामीण स्वास्थ्य तथा स्वच्छता समिति की संयोजक होगी तथा कुपोषण संबंधी योजनाओं में भी सहायता करेगी। जनवरी 2013 के आँकड़ों के अनुसार भारत में आशा कर्मियों की कुल संख्या 863506 अनुमानित की गयी।
