शिया राजवंश प्राचीन चीन में लगभग 2070 ईसापूर्व से 1600 ईसापूर्व तक राज करने वाला एक राजवंश था। यह चीन का पहला राजवंश था जिसका ज़िक्र 'बांस कथाएँ', 'इतिहास का शास्त्र' और 'महान इतिहासकार के अभिलेख' जैसे चीनी इतिहास-ग्रंथों में मिलता है। शिया वंश से पहले चीन में तीन अधिपतियों और पाँच सम्राटों का काल था। पाँच सम्राटों में से आखरी सम्राट, जिसका नाम शुन था, ने अपनी गद्दी यु महान को सौंपी और उसी से शिया राजवंश सत्ता में आया। इसी सम्राट यु महान को चीन में कृषि शुरू करने का श्रेय दिया जाता है। शिया राजवंश के बाद शांग राजवंश का दौर आया जो 1600 ईसापूर्व से 1046 ईसापूर्व तक चला।
यह बात ध्यान रखने योग्य है कि शिया वंश का वर्णन बहुत बाद में आने वाले इतिहासकारों ने दिया था और इस बात में अभी शुबा है कि यह वंश वास्तव में था भी या केवल एक मिथ्य-कथा है। ऐतिहासिक युगों के हिसाब से इनका कथित राजकाल कांस्य युग में पड़ता है। चीन में उस समय के कुछ पुरातत्व स्थल मिलें हैं जिनसे सम्बंधित शहरी संस्कृति को अर्लीतोउ संस्कृति के नाम से जाना जाता है। आधुनिक चीनी इतिहासकारों ने यह साबित करने की कोशिश की है कि यही शिया राजवंश की सभ्यता थी लेकिन अभी तक असफल रहे हैं।
