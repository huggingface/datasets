लियोनार्ड ओइलर एक स्विस गणितज्ञ थे। ये जोहैन बेर्नूली के शिष्य थे।
गणित के संकेतों को भी ऑयलर की देन अपूर्व है। इन्होंने संकेतों में अनेक संशोधन करके त्रिकोणमितीय सूत्रों को क्रमबद्ध किया। 1734 ई. में ऑयलर ने x के किसी फलन के लिए f, 1728 ई. में लघुगणकों के प्राकृत आधार के लिए e, 1750 ई. में अर्ध-परिमिति के लिए s, 1755 ई. में योग के लिए Σ और काल्पनिक ईकाई के लिए i संकेतों का प्रचलन किया।
1766 ई. में ये अंधे हो गए, परंतु मृत्यु पर्यंत शोधकार्य में संलग्न रहे।
इनके मुख्य ग्रंथ निम्नलिखित हैं जो फ्रेंच भाषा में हैं :
1. इंट्रोडक्शन इन एनालिसिन इन्फ़िनिटोरम, जिसने वैश्लेषिक-गणित-संसार में क्रांति मचा दी। इसमें इन्होंने फलन की परिभाषा दी और त्रिकोणमिति को विश्लेषण की एक शाखा एवं त्रिकोणमितीय मानों की निष्पत्ति को अवधारित किया।
2. इंस्टिच्यूशन्स कैलकुली डिफरेन्शियल्स  और इंस्टिच्यूशन्स कैलकुली इंटीग्रल्स -इन ग्रंथों में उस समय तक ज्ञात समस्त कलन और बीटा एवं गामा फलनों तथा लेखक के कुछ अन्य अन्वेषणों का वर्णन है।
3. मेथोड्स इन्वेनियेन्डी लिनेआस कुरवास मैक्सीमी मिनिवीव प्रोप्रियेटेट गौदेंतिस' । इसमें इनके परिणमन-कलन के अन्वेषणों का वर्णन है।
4. 'थेओरिया मोतुम प्लानेटैरम एट कोमेटैरम', 'थेओरिया मोतुस लुनी' और 'थेओरिया मोतुम लुनी' -इनमें खगोलशास्त्र का विवेचन है।
5. 'सेस लेट्रेस ऊन प्रिन्सेस डी एलेमैंगेन सुर क़्वेलक़ुइज़ सुइट्स द फ़िजीक एट डी फ़िलोसोफिक' -इसमें दिए गए मौलिक एवं महत्वपूर्ण अन्वेषणों के कारण ऑयलर को बहुत ख्याति प्राप्त हुई।
