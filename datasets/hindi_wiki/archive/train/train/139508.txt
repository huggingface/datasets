जीनान जनवादी गणराज्य चीन के पूर्वी भाग में स्थित शानदोंग प्रांत की राजधानी है। इस क्षेत्र की चीनी सभ्यता के शुरुआत से ही एक अहम भूमिका रही है और अब जीनान एक बड़ा प्रशासनिक, आर्थिक और यातायात केंद्र है। 2010 की जनगणना में इसकी आबादी 68,14,000 थी जिसमें से 32,45,000 शहरी नागरिक और बाक़ी ग्रामीण क्षेत्रों के निवासी थे। चीन की प्रशासन प्रणाली में इस शहर को "उप-प्रांतीय नगर' का दर्जा हासिल है।
'जीनान' का नाम ऐतिहासिक जी नदी से आया था। यह शहर के उत्तर में बहा करती थी और 'जीनान' का मतलब 'जी से दक्षिण' है। 19वीं सदी के बीच में पीली नदी के रुख़ बदलने से जी नदी ग़ायब हो गई। इस नगर को 'चश्मों का शहर' भी कहा जाता है क्योंकि शहर के बीच में और इर्द-गिर्द के इलाक़ों में बहुत से पानी के चश्मे हैं।
