
ऐक्टिनोप्टरिजियाए या किरण-फ़िन मछलियाँ वह हड्डीदार मछलियाँ होती हैं जिनके फ़िन का ढांचा उनके धड़ से किरणों की तरह निकलती कई हड्डियों से बना होता है जिसके ऊपर मांस और त्वचा लगी होती है। इनके विपरीत हड्डीदार मछलियों की दूसरी मुख्य श्रेणी है, जिसे सार्कोप्टरिजियाए या लोब-फ़िन मछलियाँ कहते हैं, जिनमें फ़िन केवल एक मुख्य हड्डी से उनके धड़ से जुड़े होते है और उस हड्डी के इर्द-गिर्द फ़िन एक लोब की तरह बना होता है।
