सुलयमान पर्वत या कोह-ए-सुलयमान, जिन्हें केसई पर्वत भी कहा जाता है, दक्षिणपूर्वी अफ़्ग़ानिस्तान और पश्चिमी पाकिस्तान के बलोचिस्तान प्रान्त के उत्तर भाग में स्थित एक प्रमुख पर्वत शृंखला है। अफ़्ग़ानिस्तान में यह ज़ाबुल, लोया पकतिया और कंदहार क्षेत्रों में विस्तृत हैं। सुलयमन पर्वत ईरान के पठार का पूर्वी छोर हैं और भौगोलिक रूप से उसे भारतीय उपमहाद्वीप से विभाजित करते हैं। इस शृंखला के सबसे प्रसिद्ध शिखर बलोचिस्तान में स्थित 3,487 मीटर ऊँचा तख़्त​-ए-सुलयमान, 3,444 मीटर ऊँचा केसई ग़र और क्वेटा के पास स्थित 3,578 मीटर ऊँचा ज़रग़ुन ग़र हैं।
सुलयमान पर्वतों से उत्तर में हिन्दु कुश के ऊँचे और शुष्क इलाक़े हैं जहाँ अधिकतर ज़मीन 2,000 मीटर से अधिक ऊँचाई पर है। इन पर्वतों और इस पठार से हिन्द महासागर से आने वाली नाम हवाएँ यहीं तक पहुँच पाती हैं और इस से आगे मध्य और दक्षिणी अफ़्ग़ानिस्तान का इलाका ख़ुश्क है। इसके विपरीत सुलयमान पर्वतों से पूर्व और दक्षिण का इलाक़े में सिन्धु नदी का नदीमुख है जहाँ अक्सर बाढ़ें आती हैं और हर जगह जंगली झाड़-घास फैली हुई है। सुलयमान शृंखला से क्षेत्र की दो मुख्य नदियाँ निकलती हैं - डोरी नदी और गोमल नदी।
कृपया ध्यान दें कि पश्तो में 'ग़र' का मतलब 'पर्वत' होता है, जिसमें बिंदु वाले 'ग़' का उच्चारण बिंदु-रहित 'ग' से ज़रा अलग है और 'ग़रीब' और 'ग़ायब' जैसा किया जाता है। इसलिए 'ज़रग़ुन ग़र' का मतलब 'ज़रग़ुन पर्वत' है। 'ग़र' का बहुवाची 'ग़रूना' है और 'सुलयमान पर्वतमाला' को पश्तो में 'द सुलयमान ग़रूना' कहते हैं।
