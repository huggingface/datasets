
आर्द्रा या बीटलजूस, जिसका बायर नाम α ओरायनिस है, कालपुरुष तारामंडल में स्थित एक लाल महादानव तारा है। यह उस तारामंडल का दूसरा सब से चमकीला तारा और पृथ्वी के आकाश में आठवाँ सब से चमकीला तारा है। आद्रा पृथ्वी से लगभग 640 प्रकाश-वर्ष दूर है लेकिन तेज़ी से हिल रहा है इसलिए यह दूरी समय के साथ-साथ बदलती रहती है। इसका निरपेक्ष कान्तिमान -6.05 मैग्निट्यूड अनुमानित किया जाता है । यर्कीज़ वर्णक्रम श्रेणीकरण में इसको एक "M2Iab" का तारा बताया जाता है। आद्रा का द्रव्यमान 18-19 M☉ और अर्धव्यास लगभग 1,180 R☉ है।
खगोलशास्त्री मानते हैं के आर्द्रा केवल 1 करोड़ साल की आयु का है लेकिन अपने अत्यधिक द्रव्यमान की वजह से तेज़ी से अपने जीवनक्रम से गुज़र रहा है। वैज्ञानिक अनुमान लगते हैं के यह कुछ ही लाखों वर्षों में भयंकर विस्फोट के साथ महानोवा बन जाएगा। ऐसा भी संभव है के यह पिछले 600 वर्षों के अन्दर फट चुका हो, लेकिन उसका प्रकाश हम तक पहुँचते-पहुँचते सैंकड़ों साल गुज़र सकते हैं। इस समय जो आद्रा हम आसमान में देखते हैं वह 640 वर्ष पुरानी छवि है। जब आर्द्रा फटेगा तो इसके पीछे एक 20 किमी के व्यास का न्यूट्रॉन तारा रह जाएगा।
आर्द्रा को अंग्रेज़ी में "बीटलजूस" और मराठी में "काक्षी" कहा जाता है। इस तारे के हिन्दी नाम "आर्द्रा" का मतलब होता है "नम" और यह नाम "रूद्र" से सम्बन्ध रखता है।
यूरोपीय अंतरिक्ष संगठन के महादर्शी से ली गई आर्द्रा तारे के चक्र की तस्वीर
नीहारिका के पड़ोस में आर्द्रा, बॅलाट्रिक्स और अन्य तारे
