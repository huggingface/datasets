अंतरिक्ष से बर्फ़-ढकी लेबनान पर्वतमाला और पूर्वी लेबनान पर्वतमाला 
पूर्वी लेबनान पर्वतमाला मध्य पूर्व के सीरिया और लेबनान देशों के बीच दक्षिणपश्चिम से उत्तरपूर्व 150 किमी तक चलने वाली एक पर्वत शृंखला है। इस शृंखला के अधिकतर पहाड़ सीरिया में हैं और लेबनान-सीरिया अंतर्राष्ट्रीय सीमा इसी शृंखला की चोटियों पर चलती है। यह शृंखला लेबनान पर्वतमाला से पूर्व में है और उसके बराबर चलती है।
पूर्वी लेबनान पर्वतों के दक्षिण में गोलान ऊँचाइयाँ हैं, जो सीरिया और इस्राइल के बीच एक विवादित क्षेत्र है। इस क्षेत्र में इस पर्वतमाला से सबसे ऊँचे पर्वत हैं: 2,814 मीटर ऊँचा जबल अल-शेख़ और 2,669 मीटर ऊँचा तलत मूसा। इसके पश्चिम में उत्तर की तरफ़ बेक़आ वादी है और दक्षिण में हासबानी नदी की घाटी है। यह दोनों घाटियाँ इस पूर्वी लेबनान शृंखला को लेबनान शृंखला से अलग करती हैं। पूर्वी लेबनान पर्वतों के पूर्व में सीरिया का पूर्वी पठार है जिसपर उस देश की राजधानी दमिश्क़ स्थित है। उत्तर में यह पर्वतमाला सीरिया के होम्स शहर से ज़रा पहले जाकर ख़त्म हो जाती है।
