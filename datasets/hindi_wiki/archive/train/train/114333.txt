लउतोका प्रशांत महासागर के फ़िजी देश का दूसरा सबसे बड़ा नगर है। यह विति लेवु द्वीप के पश्चिमोत्तरी भाग में और नान्दी से 24 किलोमीटर उत्तर में स्थित है और फ़िजी में प्रवेश के लिए सुवा के बाद दूसरा बंदरगाह है। प्रशासनिक रूप से यह फ़िजी के पश्चिमी विभाग के बा प्रान्त का भाग है। यह फ़िजी के गन्ना उपज क्षेत्र के मध्य में स्थित है इसलिए इसे अक्सर शुगर सिटी के नाम से भी पुकारा जाता है। 2007 की जनगणना के अनुसार, 16 वर्ग किलोमीटर के क्षेत्र में फैले इस शहर की जनसंख्या 52,220 है। लउतोका में भारतीय मूल के लोगों की भारी संख्या है।

