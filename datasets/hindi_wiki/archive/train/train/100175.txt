हरिपुर पाकिस्तान के ख़ैबर-पख़्तूनख़्वा प्रांत का एक ज़िला है। इसके पश्चिम में स्वाबी ज़िला, पश्चिमोत्तर में बुनेर ज़िला, उत्तर में मानसेहरा ज़िला, पूर्वोत्तर में ऐब्टाबाद ज़िला और दक्षिण में पंजाब प्रांत पड़ता है। हरिपुर ज़िला ऐतिहासिक हज़ारा क्षेत्र का हिस्सा है, जो ख़ैबर-पख़्तूनख़्वा में होने के बावजूद एक पंजाबी प्रभावित क्षेत्र माना जाता है।
'हरिपुर' का नाम सिख साम्राज्य के सम्राट रणजीत सिंह के मशहूर सिपहसालार हरी सिंह नलवा पर पड़ा है। इस पूरे क्षेत्र पर उन्होंने अफ़ग़ान नियंत्रण ख़त्म करके सिख साम्राज्य के अधीन कर लिया था। 1822 में उन्होंने ही हरिपुर शहर की स्थापना की थी।
हरिपुर ज़िला प्राचीन गंधार संस्कृति के ठीक केंद्र में स्थित है। जब सिकंदर महान ने भारत पर हमला बोला तो तक्षशील-समेत इस पूरे इलाक़े को 'पूर्वी गंधार' बुलाया जाता था और इसकी सरहदें पूर्व में कश्मीर तक पहुँचती थीं। बहुत से इतिहासकारों का मानना है कि वेदों के कई मन्त्रों कि रचना इसी क्षेत्र में सिन्धु नदी के किनारे की गई थी। मौर्य साम्राज्य के ज़माने में जब बिन्दुसार सम्राट थे तो उनके आगे जाकर जग-प्रसिद्द होने वाला पुत्र अशोक महान इस क्षेत्र का राज्यपाल था। तिब्बती बौद्ध-कथाओं के अनुसार अशोक की आगे जाकर मृत्यु भी इसी इलाक़े में हुई।
आगे चलकर इस पूरे क्षेत्र पर पश्तून नियंत्रण हो गया। जब सिख साम्राज्य का सूर्योदय हुआ तो सिक्खों ने पूरे हज़ारा क्षेत्र पर क़ब्ज़ा कर लिया। 1819 में सिखों ने बरकज़​ई अफ़ग़ानों को हराकर उनसे कश्मीर और उत्तरी हज़ारा छीन लिया। 1821 में महाराजा रणजीत सिंह के सिपहसालार हरि सिंह नलवा ने अपना कश्मीर के राज्यपाल का कार्यकाल ख़त्म किया तो उन्हें महाराजा द्वारा पख़ली और धमतौर​ के क्षेत्र जागीर में बख़्शे गए। 1822 में उन्होंने कोट नजीबुल्लाह के मुकद्दम मुशर्रफ़ की राय मानते हुए हरिपुर शहर की बुनियाद रखी। इस इलाक़े में पश्तूनों और सिखों के बीच पहले काफ़ी घमासान लड़ाईयाँ हो चुकी थी इसलिए उन्होंने पूरी बस्ती के इर्द-गिर्द एक चार ग़ज़ मोटी और 16 ग़ज़ ऊँची दीवार बनवाई। इस क़िले का नाम हरिकिशनगढ़ रखा गया। धीरे-धीरे इलाक़ा शांत हो गया और 1835 में जब जर्मन यात्री बैरन होयगेल यहाँ से गुज़रा तो उसने पाया की यह रक्षा-दीवार काफ़ी ढह चुकी थी क्योंकि अब इसकी ज़रुरत नहीं महसूस की जा रही थी।
हरिपुर फलता-फूलता गया और एक विस्तृत शहर और ज़िला बन गया। मार्च 1849 में जब अंग्रेज़ों ने सिख साम्राज्य पर क़ब्ज़ा करके उसे ब्रिटिश राज का हिस्सा बना दिया तो यह इलाक़ा भी उसका भाग हो गया। जेम्ज़ ऐबट हज़ारा क्षेत्र का पहला डिप्टी कमिश्नर बना और हरिपुर हज़ारा का मुख्यालय। उसके 1849-1853 के कार्यकाल में हरिपुर का यही प्रशासनिक स्थान रहा लेकिन उसके जाने के बाद ऐब्टाबाद का शहर निर्मित हुआ और वह मुख्यालय बन गया। ऐबट द्वारा हरिपुर शहर और उसके हरिकिशनगढ़ क़िले की तस्वीर प्रसिद्द है।
हरिपुर के 70% लोग हिन्दको भाषा बोलते हैं जो पंजाबी की एक उपभाषा है। इसके अलावा यहाँ उर्दू, पश्तो, गोजरी, पहाड़ी और पोटोहारी भी बोली जाती हैं। यह ख़ैबर-पख़्तूनख़्वा प्रांत के अधिक विकसित इलाक़ों में गिना जाता है - यहाँ का साक्षरता दर प्रांतीय स्तर से ऊँचा और परिवारों में बच्चों की औसत संख्या प्रांतीय स्तर से नीची है। इसमें कई कॉलेज हैं, जिसमें दो पोस्ट-ग्रैजुएट कॉलेज और चार लड़कियों के डिग्री कॉलेज शामिल हैं। हरिपुर राष्ट्रीय राजधानी इस्लामाबाद के नज़दीक है और यहाँ से फल-सब्ज़ियाँ इस्लामाबाद और पेशावर दोनों भेजी जाती हैं। इधर उद्योग भी काफ़ी पनपा है और ज़िले में चीन के सहयोग से बना कैक्टस फ़र्टिलाईज़र​ कारख़ाना पूरे देश के लिए रासायनिक खाद बनता है।
हरिपुर में तीन तहसीलें हैं - हरिपुर तहसील, ग़ाज़ी तहसील और ख़ानपुर तहसील।
सराय सालेह का रेलवे स्टेशन
सराय सालेह में सलीम तुर्की पकौड़ों की दुकान
हरो नदी पर ख़ानपुर बांध
ग़ाज़ी शहर के पास नहर
जट्टी पिंड में चाय-नाश्ता
