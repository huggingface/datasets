पश्चिमी परिधीय द्रुतगामी मार्ग, दिल्ली, जिसे कुंडली-मानेसर-पलवल एक्सप्रेसवे भी कहा जाता है, भारत के हरियाणा राज्य में 135.6 किमी लंबा एक निर्माणाधीन द्रुतमार्ग है। 
यह द्रुतमार्ग हरियाणा राज्य के सोनीपत में कुंडली से शुरू होकर दिल्ली की परिधि में चक्कर लगते हुए खारखौदा, बहादुरगढ़, पटौदी, मानेसर और सोहना इत्यादि नगरों से होता हुआ पलवल में ख़त्म हो जायेगा।
पश्चिमी परिधीय द्रुतगामी मार्ग का पहला प्रस्ताव 2003 में पूर्वी परिधीय द्रुतगामी मार्ग के साथ-साथ किया गया था। तब कुंडली, सोनीपत के पास राष्ट्रीय राजमार्ग 1 से 135.6 किमी के नियंत्रित चार लेन एक्सप्रेसवे का निर्माण बिल्ड ऑपरेट ट्रांसफर प्रोजेक्ट के रूप में फरीदाबाद के पास पलवल में राष्ट्रीय राजमार्ग 2 तक होना प्रस्तावित था। चूंकि दिल्ली को इसके बन जाने से सबसे अधिक लाभ था, इसलिए दिल्ली सरकार ने एक्सप्रेसवे की भूमि अधिग्रहण लागत का 50% देने पर सहमति जताई थी।
जून 2009 में केएमपी एक्सप्रेसवेज लिमिटेड ने इस परियोजना पर काम करना शुरू कर दिया। जून 2012 में, परियोजना की समय सीमा बढ़ा कर मई 2013 तय की गई थी। बार-बार हो रहे विलंब के कारण हरियाणा सरकार ने केएमपी एक्सप्रेसवे का अनुबंध समाप्त कर दिया और फिर उधारदाताओं को 1,300 करोड़ रुपए की राशि का भुगतान भी किया। जनवरी 2015 में भारत के सर्वोच्च न्यायालय के हस्तक्षेप के बाद, परियोजना को पुनर्जीवित किया गया और नये सिरे से बोलियां आमंत्रित की गईं। इस बार इसे छह लेन चौड़ा करने का निर्णय लिया गया। 
दिल्ली की परिधि में चक्कर काटते इस द्रुतमार्ग को निर्माण कार्यों के लिये 45-45 किलोमीटर के तीन खंडों में विभाजित किया गया। निर्माण कार्य के अंतर्गत पांच फ्लाईओवर उन जगहों पर बनाए जा रहे हैं जहां यह द्रुतमार्ग राष्ट्रीय राजमार्गों को काटता है; अर्थात्, पहला फ्लाईओवर कुंडली में राष्ट्रीय राजमार्ग 44 के चौराहे पर, दूसरा बहादुरगढ़ के उत्तर पश्चिम में राष्ट्रीय राजमार्ग 10 पर, तीसरा मानेसर के दक्षिण में राष्ट्रीय राजमार्ग 8 पर, चौथा राष्ट्रीय राजमार्ग 248ए पर सोहना के दक्षिण पश्चिम में और पांचवां पलवल के दक्षिण में राष्ट्रीय राजमार्ग 2 पर। इसके अतिरिक्त कुल 15 फ्लाईओवर और 75 छोटे पुल मानेसर-पलवल खंड पर बनाए जाएंगे और कुंडली-मानेसर खंड पर 30 फ्लाइओवर और चार रेलवे ओवरब्रिज बनाए जाएंगे।
5 अप्रैल 2016 को मानेसर और पलवल के बीच 53 किमी खंड आम जनता के लिए खोल दिया गया। तब इस एक्सप्रेसवे के नवंबर 2017 तक पूरा हो जाने की उम्मीद थी, लेकिन तब तक केवल 65 प्रतिशत निर्माण कार्य ही पूर्ण हो पाया। अक्टूबर 2017 में इसकी उद्घाटन तिथि को आगे बढाकर मार्च 2018, और फिर मार्च 2018 में दोबारा आगे बढाकर जून 2018 कर दिया गया।
