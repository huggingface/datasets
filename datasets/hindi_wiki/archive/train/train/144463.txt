
Cercopithecinae - 12 वंशColobinae - 10 वंश
पूर्वजगत बंदर एशिया और अफ़्रीका के महाद्वीपों पर मिलने वाले बंदरों का जीववैज्ञानिक कुल है। इसमें वर्षावनों, सवाना घासभूमि और अन्य स्थानों पर रहने वाले कई बंदर आते हैं। यूरोप में भी इस कुल के बंदरों के जीवाश्म मिले हैं और जिब्राल्टर पर भी कुछ बंदरों की टोलियाँ अस्तित्व में हैं हालांकि यह शायद अन्य जगहों से लाई गई हो। जीववैज्ञानिक नाम से पूर्वजगत बंदरों के कुल को सेर्कोपिथेसिडाए बुलाया जाता है। ध्यान दे कि केवल पूर्वजगत के बंदर ही इस कुल में आते है। नवजगत के बंदरों का कुल अलग है।
पूर्वजगत बंदर मध्यम से बड़े आकार के होते हैं। इनमें से कुछ कोलोबस बंदरों जैसे वृक्षों पर रहने वाले और कुछ बाबूनों जैसे अधिकतर धरती पर घूमने वाले होते हैं। सबसे छोटी जाति टैलापोइन है, जिसकी बिना-पूँछ की लम्बाई 34-37 सेंटीमीटर की और वज़न केवल 700 ग्राम से लेकर 1.3 किलोग्राम के बीच होता है। सबसे बड़ा पूर्वजगत बंदर मैन्ड्रिल जाति का नर है जो 70 सेमी लम्बा और 50 किलोग्राम तक के भार का होता है।
देखने में पूर्वजगत बंदर कपियों से अलग होते हैं क्योंकि जहाँ कपियों की कोई विशेष दुम नहीं नहीं होती वहाँ अधिकतर पूर्वजगत बंदरों की स्पष्ट पूँछ होती है। लेकिन यह नवजगत बंदरों से भी अलग दिखते हैं क्योंकि अधिकतर नवजगत बंदरों की परिग्राही पूँछ होती है जबकि पूर्वजगत बंदरों की दुमों में यह क्षमता नहीं होती। पूर्वजगत और नवजगत बंदरों के दाँतो की संख्या बराबर होती है लेकिन इनके दाँतो का अकार अलग-अलग है। इनकी नासिकाओं में भी अंतर है - नवजगत बंदरों की नासिकाएँ नीचे की ओर खुलती हैं जबकि पूर्वजगत बंदरों की दाई-बाई ओर।
