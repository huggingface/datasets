अब्द अल-रहमान अल-सूफ़ी एक ईरानी खगोलशास्त्री थे जिसे अब्दुल रहमान सूफ़ी, अब्द अल-रहमान अबु अल-हुसैन और अज़ोफ़ी के नामों से भी जाना जाता है। चन्द्रमा पर स्थित "अज़ोफ़ी" नाम के प्रहार क्रेटर और "12621 अलसूफ़ी" नाम के हीन ग्रह का नामकरण इन्ही के सम्मान में किया गया है। इन्होने सन् 964 ईसवी में खगोलशास्त्र की एक प्रख्यात किताब "स्थित तारों की पुस्तक" प्रकाशित की थी, जिसमें बहुत से नक्षत्रों की तस्वीरें और विवरण शामिल था।
अल-सूफ़ी के नाम से ज़ाहिर होता है के वे एक सूफ़ी मुसलमान थे। उनका सम्बन्ध इस्फ़हान, ईरान में स्थित अमीर अदूद अद-दौला के दरबार से था, जहाँ वे पुराने यूनानी खगोलशात्र ग्रंथों को अरबी भाषा में अनुवाद करने में जुटे रहते थे। उनका ख़ास ध्यान टॉलमी की "आल्मागेस्ट" किताब पर था।
