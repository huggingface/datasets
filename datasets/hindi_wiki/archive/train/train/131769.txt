मंदसौर जिला पुरातात्विक और ऐतिहासिक दृष्टि से बहुत ही महत्वपूर्ण है। शिवना नदी के किनारे स्थित भगवान पशुपतिनाथ मंदिर के कारण यह देश भर में प्रसिद्ध है। यह प्रदेश का औसत क्षेत्रफल वाला जिला है। जो 142 कि॰मी॰ उत्तर से दक्षिण और 124 कि॰मी॰ पूर्व से पश्चिम की ओर फैला हुआ है। इसका कुल क्षेत्रफल 5521 वर्ग कि॰मी॰ है। सन 2001 की जनगणना के अनुसार जिले की जनसंख्या 1183274 है। जिले में अनुसूचित जाति के 212262 और अनुसूचित जनजाति के 37526 लोग निवास करते हैं। इसे नेपाल के काठमांडु स्थित भगवान पशुपतिनाथ के समान ही माना गया है। यहां मालवी बोली बोली जाती है। जो राजस्थानी और हिन्दी की मिश्रित भाषा है। यहां अफीम का उत्पादन विश्व में सबसे अधिक होता है। इस कारण भी यह जिला पूरे विश्व में जाना जाता है। स्लेट-पैंसिल उद्योग जिले का महत्वपूर्ण उद्योग है। मंदसौर मप्र के उत्तर में स्थित है जो उज्जैन कमिश्नर संभाग के अंतर्गत आता है। यह जिला 230’45’50’’ अक्षांश उत्तर और 250’2’55’’ अक्षांश उत्तर सामानांतर तथा 740 42’30’’ पूर्व और 750’50’20’’ पूर्व के मध्य स्थित है। यह जिला राजस्थान के चार जिलों पश्चिम और उत्तर में चित्तौड़गढ़, उत्तर में भीलवाड़ा, उत्तर-पूर्व में कोटा और पूर्व में झालावाड़ के साथ ही दक्षिण में मध्य प्रदेश के रतलाम जिले की सीमा से लगा हुआ है। यह जिला उपसंभागों और 6 तहसीलों में बंटा हुआ है। उपसंभागीय मुख्यालय मंदसौर, मल्हारगढ़, सीतामऊ और गरोठ तथा तहसील मंदसौर एवं मल्हारगढ़ पश्चिम में स्थित है। जबकि सुवासरा, भागपुरा, गरोठ और सीतामऊ पूर्वीय भाग में स्थित हैं। 
तापमानः जिले का तापमान फरवरी के बाद से ही बढ़ना शुरू हो जाता है। मई में सामान्यतः सबसे अधिक गर्मी रहती है। दिन का औसत अधिकतम तापमान 39.80 डिग्री सेल्सियस तथा न्यूनतम तापमान 25.40 डिग्री से. रहता है। ग्रीष्म में दिन में गर्म और धूल भरी हवाएं चलती हैं। जून में मानसून से पूर्व तापमान 45 डि.से. तक पहुंच जाता है। जनवरी मौसम का सबसे सर्द महीना होता है, जिसमें अधिकतम तापमान 35 डि.से. तथा न्यूनतम तापमान 9.30 डि.से. तक रहता है।
