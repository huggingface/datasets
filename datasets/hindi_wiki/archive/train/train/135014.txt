 रसूलाबाद भारत के उत्तरप्रदेश राज्य के कानपुर देहात जिले में नगर पंचायत है जिसका गठन वर्ष 2005 में हुआ था। ब्रिटिश शासन में यह तहसील का मुख्यालय था लेकिन 1894 में इस तहसील को विभाजित कर डेरापुर और बिल्हौर तहसीलों में सम्मिलित कर दिया गया था। वर्ष 1988 में इस तहसील पुनर्सृजन हुआ।
यह नगर कानपुर से पश्चिम दिशा में 65 किलोमीटर दूरी पर कानपुर -बेला रोड पर स्थित है। इस नगर की झींझक रेलवे स्टेशन की दूरी 14 किलोमीटर है जो दक्षिण दिशा में स्थित है। इस नगर से उत्तर दिशा में स्थित बिल्हौर नगर 30 किलोमीटर दूर है।
यह नगर जिले के मुख्यालय अकबरपुर से रोड द्वारा जुड़ा हुआ है। जहाँ रूरा होकर जा सकते हैं। कानपुर नगर रोड द्वारा जुड़ा हुआ है। उत्तर दिशा में यह नगर रोड द्वारा बिल्हौर से जुड़ा हुआ है। इसका निकटतम रेलवे स्टेशन झींझक है जहाँ फ़ास्ट और सुपर फ़ास्ट रेलगाड़ियाँ ठहरती हैं। झींझक से पश्चिम की दिशा में इटावा, आगरा, दिल्ली मेरठ आदि नगरों को जा सकते हैं तथा पूर्व दिशा में कानपुर, लखनऊ, पटना, हावड़ा आदि नगरों से जुड़ा हुआ है। 
