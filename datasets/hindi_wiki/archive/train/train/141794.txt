जनोत्तेजक ऐसा राजनीतिक नेता होता है जो साधारण लोगों में पूर्वाग्रह और अनभिज्ञता के प्रयोग से उन्हें भावुक बनाकर या भड़का कर स्वयं को लोकप्रिय बनाये और सत्ता प्राप्त करने का सफल या असफल प्रयास करे। जनोत्तेजक लोगों में विवेचना पर रोक लगाते हैं और रातनीतिक व्यवहार के मान्य आचार का उल्लंघन करते हैं या उल्लंघन करने की धमकी देते हैं। वे अक्सर किसी गूढ़ राष्ट्रीय या सामाजिक समस्या पर तेज़ी से बलपूर्वक कदम उठाने की बात करते हैं और सूझबूझ से काम लेने वाले विरोधियों पर कमज़ोरी, गद्दारी या भ्रष्टाचार का आरोप लगाते हैं। इतिहास में ऐसे नेताओं ने कई बार अपने देशों व समाजों को हानि पहुँचाई है।
