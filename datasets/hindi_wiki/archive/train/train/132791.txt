यामेन चीन के राजवंशों के काल में किसी शाही अफ़सर के कार्यालय और घर को कहा करते थे। वैसे तो यह नाम चीन में सदियों से प्रयोग होता आया है लेकिन चिंग राजवंश काल में यह अंग्रेज़ी में भी प्रवेश कर गया। अपने यामेन से राजसेवक अपने अधीन क्षेत्र या शहर का प्रशासन करता था। उसके कार्यभारों में स्थानीय वाणिज्य, सरकारी निर्माण, मुक़द्दमों की सुनवाई व निर्णय और भिन्न प्रकार की नीतियाँ तथा आदेश जारी करना था। आमतौर पर वह अपने यामेन के साथ लगे एक गृह में ही अपने परिवार के साथ रहता था। यह विशेषकर चिंग राजवंश के दौरान होता था जब किसी भी सरकारी अफ़सर के लिए अपने ही मातृप्रान्त में काम करने पर सख़्त​ मनाही थी।
यामेनों की प्रथा 1911 के बाद चीन में समाप्त हो गई लेकिन आम चीनी कठबोली में आज भी कभी-कभी सरकारी दफ़्तरों को 'यामेन' कह दिया जाता है। अक्सर यह तब प्रयोग होता है जब किसी अहंकारी या निकम्मे सरकारी कर्मचारी की बात हो रही हो।
