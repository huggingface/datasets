सइहा ज़िला भारतीय राज्य मिज़ोरम के आठ ज़िलों में से एक है। सइहा कस्बा इस ज़िले का मुख्यालय है। भारत की जनगणना 2011 के अनुसार यह मिज़ोरम का सबसे कम जनसंख्या वाला ज़िला है।
सइहा ज़िला पहले छिमतुइपुई ज़िले का अंग था। सन् 1998 में सइहा अलग ज़िला बना।
यह ज़िला उत्तर तथा उत्तर-पश्चिम में लुंगलेई ज़िले से, पश्चिम में लॉङ्गतलाई ज़िले से, दक्षिण तथा पूर्व में म्यांमार से घिरा है। ज़िले का क्षेत्रफल 1399.9 वर्ग किमी है। सइहा कस्बा इस ज़िले का मुख्यालय है। 
सन् 2006 में ग्रामीण विकास एवं पंचायती राज मंत्रालय, भारत सरकार ने सइहा को देश के 250 सबसे पिछड़े ज़िलों की श्रेणी में रखा। इस ज़िले को वर्तमान में पिछड़ा क्षेत्र अनुदान निधि के अन्तर्गत अनुदान मिल रहा है। 
इस ज़िले में तीन ग्राम विकास खण्ड सइहा, संगाऊ तथा तुइपंग हैं। ज़िले के तीन विधानसभा क्षेत्र सइहा, संगाऊ तथा तुइपंग हैं। 
2011 जनगणना के अनुसार, इस ज़िले की जनसंख्या 56,574 है, जिसमे 28,594 पुरुष तथा 27,980 महिलाएँ हैं। इस प्रकार से इस ज़िले की जनसंख्या लगभग ग्रीनलैण्ड के बराबर है। जनसंख्या के अनुसार इसका भारत के 640 ज़िलों में 628वाँ स्थान है। इस ज़िले की जनसंख्या सन् 2001 की तुलना में 2011 में 61,056 से घटकर 56,574 हो गयी। इस ज़िले की 2001-11 के मध्य दशकीय जनसंख्या वृद्धि दर -7.34% रही। इस ज़िले की जनसंख्या घनत्व 40 प्रत्येक वर्ग किलोमीटर में निवासी है। ज़िले की लिंगानुपात दर 979 तथा साक्षरता दर 90.01% है। ज़िले की 55.62% जनसंख्या गाँवों में तथा 44.38% जनसंख्या नगरों में निवास करती है।
यहाँ का प्रमुख बहुसंख्यक धर्म ईसाई है, जो कि कुल जनसंख्या का 97.18% है। अन्य अल्पसंख्यक धर्म हिन्दू 1.65%, मुस्लिम 0.91%, बौद्ध 0.18%, सिक्ख 0.02% तथा जैन 0.01% हैं। 0.05% लोगों ने अपने धर्म का उल्लेख नहीं किया है।
यहाँ का बहुसंख्यक समुदाय मारा लोगों का है, जिनका एक स्वायत्त ज़िला परिषद मारा स्वायत्त ज़िला परिषद भी है, जो दो ग्रामीण विकास खण्डों सइहा तथा तुइपंग से मिलकर बना है। वहीं संगाऊ ग्राम विकास खण्ड में लाई लोगों की बहुसंख्या है, तथा यह लाई स्वायत्त ज़िला परिषद का अंग भी है।
1997 में यहाँ पर फौंगपुइ राष्ट्रीय उद्यान की स्थापना हुई, जिसका क्षेत्रफल 50 कि॰मी2 है। 
