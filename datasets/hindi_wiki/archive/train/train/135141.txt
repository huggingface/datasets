बइ भाषा या बइप भाषा चीन के युन्नान प्रान्त और उसके कुछ पड़ोसी क्षेत्रों, में बइ लोगों द्वारा बोली जाने वाली एक चीनी-तिब्बती भाषा-परिवार की एक बोली है। इसे सन् 2003 में लगभग 12,40,000 लोग अपनी मातृभाषा के रूप में बोलते थे। अन्य चीनी-तिब्बती भाषाओं की तरह यह भी एक सुरभेदी भाषा है और इसमें आठ सुरों का प्रयोग होता है। बइ भाषा की तीन मुख्य उपभाषाएँ हैं - जिआनचुआन, दाली और बिजिआंग । इनमें जिआनचुआन और दाली एक-दूसरे के क़रीब हैं और इन्हें बोलने वाले बहुत हद तक एक-दूसरे को समझ सकते हैं, लेकिन बिजिआंगइन दोनों से काफ़ी भिन्न है।
हालांकि इस बात पर भाषावैज्ञानिकों में सर्वसम्मति है कि बइ भाषा चीनी-तिब्बती भाषा-परिवार कि सदस्य है, लेकिन उस परिवार के अन्दर इसकी उपश्रेणी को लेकर विवाद है। पहले यह समझा जाता था कि यह एक तिब्बती-बर्मी भाषा है लेकिन सन् 1948 में आर.ए.डी. फोरेस्ट नामक भाषावैज्ञानिक ने दावा किया कि यह वास्तव में आदि-चीनी भाषा कि वंशज है। यह विवाद अभी तक जारी है।
