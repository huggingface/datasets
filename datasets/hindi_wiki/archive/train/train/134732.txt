उच्चतम डोमेन या टी॰ऍल॰डी॰ इन्टरनेट की डोमेन नाम प्रणाली में सबसे ऊँचे स्तर की डोमेन को कहा जाता है, जो इन्टरनेट पतों में आम तौर से अंत में लगती है, जैसे कि '.com' या '.edu'। उदाहरण के लिए 'hi.wikipedia.org' में '.org' उच्चतम डोमेन है। आइकैन, जो इन्टरनेट संख्या पतों को निर्धारित करने वाला प्राधिकरण है, प्रत्येक उच्चतम डोमेन के प्रशासन को अलग-अलग संस्थाओं को सौंपता है। मसलन '.in' डोमेन भारत से विशेष संबंध रखने वाली वेबसाइटों के लिए है और उसके प्रशासन का अधिकार आइकैन ने भारत सरकार द्वारा निर्धारित इनरेजिस्ट्री नामक संस्थान को दिया है।
