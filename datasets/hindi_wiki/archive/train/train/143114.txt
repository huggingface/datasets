नादिर की सीमीन से जुदाई ईरान में 2011 में तैयार हुई फ़ारसी-भाषा एक फ़िल्म है, जो अंग्रेज़ी में एक जुदाई के नाम से भी जानी जाती है। इसके कथाकार और निर्देशक अस्ग़र फ़रहादी हैं और मुख्य कलाकार लेला हातमी, पेमान मोआदी, शहाब होसैनी, सारेह बयात और सरीना फ़रहादी हैं। यह कहानी तेहरान में रहने वाले एक मध्य-वर्गीय दम्पति पर आधारित हैं जो एक दूसरे से अलग हो जाते हैं और पति के अपने अल्ज़ाईमर रोग​ से पीढ़ित पिता की देख-रेख के लिए एक नौकरानी रखने के बाद मुश्किलों में फँस जाते हैं।
2012 में इस फ़िल्म ने संयुक्त राज्य अमेरिका का सर्वोत्तम विदेशी-भाषा फ़िल्म की श्रेणी में अकेडेमी पुरस्कार जीता और यह इसे जीतने वाली पहली ईरानी फ़िल्म थी। 61वें बर्लिन अंतर्राष्ट्रीय फ़िल्मोत्सव में इसने सर्वोत्तम फ़िल्म के लिए 'सुनहरा भालू' पुरस्कार और सर्वोत्तम अभिनेत्री और सर्वोत्तम अभिनेता के लिए दो 'रुपहले भालू' पुरस्कार जीते। 'सुनहरा भालू' जीतने वाली भी या पहली ईरानी फ़िल्म थी। इसने सर्वोत्तम विदेशी-भाषा फ़िल्म के लिए 'सुनहरा ग्लोब' ईनाम भी जीता। इन सब पुरस्कारों के अलावा इसका नामांकन सर्वोत्तम नवीन पटकथा की श्रेणी के अकेडेमी पुरस्कार के लिए भी किया गया जो आमतौर पर ग़ैर-अंग्रेज़ी भाषाओं की फिल्मों के लिए नहीं किया जाता।
