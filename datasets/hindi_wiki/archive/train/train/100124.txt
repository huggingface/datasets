बेरिंग ज़मीनी पुल या बेरिंजिया एक ज़मीनी पुल था जो एशिया के सुदूर पूर्वोत्तर के साइबेरिया क्षेत्र को उत्तर अमेरिका के सुदूर पश्चिमोत्तर अलास्का क्षेत्र से जोड़ता था। इस धरती के पट्टे की चौड़ाई उत्तर से दक्षिण तक लगभग 1,600 किमी थी यानि इसका क्षेत्रफल काफ़ी बड़ा था। पिछले हिमयुग के दौरान समुद्रों का बहुत सा पानी बर्फ़ के रूप में जमा हुआ होने से समुद्र-तल आज से नीचे था जिस वजह से बेरिंजिया एक ज़मीनी क्षेत्र था। हिमयुग समाप्त होने पर बहुत सी यह बर्फ़ पिघली, समुद्र-तल उठा और बेरिंजिया समुद्र के नीचे डूब गया।
जब बेरिंजिया अस्तित्व में था तो क्षेत्रीय मौसम अनुकूल होने की वजह से यहाँ बर्फ़बारी कम होती थी और वातावरण मध्य एशिया के स्तेपी मैदानों जैसा था। इतिहासकारों का मानना है कि उस समय कुछ मानव समूह एशिया से आकर यहाँ बस गए। वह बेरिंजिया से आगे उत्तर अमेरिका में दाख़िल नहीं हो पाए क्योंकि आगे भीमकाय हिमानियाँ उनका रास्ता रोके हुए थीं। इसके बाद बेरिंजिया और एशिया के बीच भी एक बर्फ़ की दीवार खड़ी होने से बेरिंजिया पर चंद हज़ार मानव लगभग 5,000 सालों तक अन्य मानवों से बिना संपर्क के हिमयुग के भयंकर प्रकोप से बचे रहे। आज से क़रीब 16,500 वर्ष पहले हिमानियाँ पिघलने लगी और वे उत्तर अमेरिका में प्रवेश कर गए। लगभग उसी समय के आसपास बेरिंजिया भी पानी में डूबने लगा और आज से क़रीब 6,000 वर्ष पहले तक तटों के रूप वैसे हो गए जैसे कि आधुनिक युग में देखे जाते हैं।
बेरिंजिया लगभग 4,000 किमी लम्बा और 1,600 किमी चौड़ा था। यह आधुनिक साइबेरिया की लेना नदी से लेकर कनाडा की मैकेन्ज़ी नदी तक पहुँचता था। इसका क्षेत्र इतना बड़ा था कि कुछ भूवैज्ञानिकों के अनुसार यह एक ज़मीनी पुल कम और एक उपमहाद्वीप ज़्यादा था। मैमथों के अवशेषों की हड्डियों में मौजूद कोलेजन पर अनुसंधान करके वैज्ञानिकों ने यह मत दिया है कि पश्चिमी बेरिंजिया पूर्वी बेरिंजिया से ज़यादा शुष्क और ठंडा था और इसलिए पूर्वी बेरिंजिया में प्राणियों और पौधों की अधिक समृद्धि और विविधता थी।
बेरिंजिया एक बड़ा क्षेत्र था और इसका अधिकतर भाग हिमानियों से मुक्त था और इसके स्तेपी जैसे क्षेत्र पर बहुत से जानवर रहते थे। इसलिए कुछ हज़ार मानव भी यहाँ रह पाए। माना जाता है कि यह 5-17 हज़ार साल तक बेरिंजिया में रहे और दूसरे मानव समाजों से इनका कोई संपर्क नहीं था। कुछ इतिहासकारों का सोचना है कि एक ज़माने में बेरिंजियाई मानवों की पाषाणयुगीय संस्कृति पूरे बेरिंजिया में पूर्व में साइबेरिया के प्रिमोर्ये क्षेत्र से लेकर पश्चिम में अलास्का तक और दक्षिण में होक्काइदो तक फैली हुई थी। बेरिंजियाइयों के कोई अवशेष नहीं मिलें हैं क्योंकि यह पूरा उपमहाद्वीप अब सागर के नीचे डूबा हुआ है। इन बेरिंजियाई लोगों का जीवन यक़ीनन कठिन था क्योंकि यह एक अत्यंत सर्द इलाक़ा था। यह एक शिकारी-फ़रमर जीवनी व्यतीत करते थे और औसतन 40 साल से भी कम उम्र तक जीते होंगे। गर्मियों में बड़ी तादाद में मच्छर और अन्य कीट उन्हें परेशान करते होंगे, जैसा कि साइबेरिया में भी देखा जाता है। जब मौसम बदला और उनका इलाक़ा डूबने पर बेरिंजियाई उत्तर अमेरिका में जाने पर मजबूर हुए, तो उन्हें अमेरिका की अलग आब-ओ-हवा में नए सिरे से जीवन व्यतीत करना सीखना पड़ा होगा। 2005 में हुए एक अनुवांशिकी अनुसंधान से संकेत मिलता है कि शायद 80 से भी कम बेरिंजियाइयों का वंश आधुनिक काल तक चल पाया है, यानि अन्य सभी किसी-न-किसी मुसीबत में पड़कर बिना आगे वंश चलाए ही ख़त्म हो गए।
बेरिंजिया पर ऊँट, मैमथ, अमेरिकी सिंह, घोड़े, हिरण, भेड़, भेड़िया और स्तेपी भैंसे जैसे जानवर रहा करते थे। उत्तर अमेरिका में हाथी, बालदार गैंडा और सिंह अब विलुप्त हैं लेकिन वे इसी ज़मीनी पुल के ज़रिये एशिया से वहाँ पहुँचे। अध्ययन से यह भी ज्ञात हुआ है कि वास्तव में ऊँटों का वंश सबसे पहले उत्तर अमेरिका में शुरू हुआ था और ऊँट वहाँ से बेरिंजिया से गुज़रकर एशिया और विश्व के अन्य भागों में पहुँचे। इतिहासकार अंदाज़ा लगते हैं कि बेरिंजिया में मैमथ जैसे भीमकाय जानवरों के बीच रहकर बेरिंजियाई मानव उनके शिकार में माहिर हो गए थे। बाद में जब यह फैलकर अलास्का और उत्तर अमेरिका के अन्य भागों में गए तो वहाँ भी उन्होंने अपनी महारत से बड़े पैमाने पर इन बड़े जानवरों का शिकार जारी रखा। उत्तर अमेरिकी महाद्वीप में मैमथ, मैस्टोडॉन और बालदार गैंडे के विलुप्त हो जाने का यह एक बड़ा कारण माना जाता है।
