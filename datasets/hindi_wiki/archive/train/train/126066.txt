
अकमोला प्रांत मध्य एशिया के क़ाज़ाख़स्तान देश का एक प्रांत है। इसकी राजधानी कोकशेताऊ शहर है। क़ाज़ाख़स्तान की राष्ट्रीय राजधानी, अस्ताना, पूरी तरह अकमोला के अन्दर आती है लेकिन प्रशासनिक रूप से वह इस राज्य का भाग नहीं है। इस प्रान्त में सोना और कोयला ज़मीन से निकालने का काम चलता है। सन् 2009 की जनगणना में इस प्रांत के 43.5% लोग कज़ाख़ समुदाय के थे जबकि 36.5% लोग रूसी समुदाय के थे।
कज़ाख़ भाषा में 'अक़मोला' का मतलब 'सफ़ेद दफ़न ' होता है।
1950 के दशक में, जब क़ाज़ाख़स्तान सोवियत संघ का हिस्सा था, तो सोवियत संघ में अनाज की बहुत कमी हुई। उस ज़माने में सोवियत व्यवस्था में अधिकतर अनाज रूस के उपजाऊ क्षेत्रों में उगाया जाता था। सोवियत नेता निकिता ख़्रुशचेव​ ने ऐलान किया की अनाज की पैदावार बढ़ाने के लिए मध्य एशिया के स्तेपी इलाक़े की ज़मीनों पर नए सिरे से खेती शुरू की जाएगी। इस जुम्बिश का नाम 'नई भूमि अभियान' रखा गया। भारी मात्र में रूस और युक्रेन से लोग उत्तरी क़ाज़ाख़स्तान के नए खेतों में आ बसे जिस से स्थानीय समुदायों का मिश्रण भी बदल गया। यही कारण है कि अकमोला प्रान्त जैसे इलाक़ों में रूसी लोगों की बहुतायत है।
अकमोला में स्तेपी क्षेत्र का दृश्य
एरेयमेंताऊ शहर का रेलवे स्टेशन
कोरगलझ़िन​ शहर का संग्रहालय
राजधानी कोकशेताऊ का दृश्य
बुराबई ज़िले की झीलें
