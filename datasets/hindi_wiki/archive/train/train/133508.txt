चेनानी-नाशरी सुरंग जिसे पत्नीटॉप सुरंग के नाम से भी जाना जाता है, भारतीय राज्य जम्मू और कश्मीर के राष्ट्रीय राजमार्ग संख्या 44 पर स्थित एक सड़क सुरंग है। इसका कार्य वर्ष 2011 में आरम्भ हुआ तथा उद्धघाटन 2 अप्रैल 2017 को किया गया।
यह भारत की सबसे लंबी सड़क सुरंग है जिसकी लंबाई 9.28 कि॰मी॰ है। सुरंग बनाने पर मूल अनुमानित लागत ₹ 2,520 करोड़ थी लेकिन परिवर्धित करने में कुल ₹ 3,720 करोड़ खर्च हुये। मुख्य सुरंग का व्यास 13 मीटर है, जबकि समानांतर निकासी सुरंग का व्यास 6 मीटर है। मुख्य और निकासी सुरंगों में 29 स्थानों पर पार मार्ग बनाये गये हैं जो हर 300 मीटर की दूरी पर स्थिति हैं। यह देश की पहली पूर्ण रूप से एकीकृत सुरंग प्रणाली वाली सुरंग है।
सुरंग की सहायता से जम्मू और श्रीनगर के मध्य दूरी 30.11 कि॰मी॰ रह गयी और यात्रा समय में दो घण्टे की कटौती हो गयी। पत्नीटॉप पर सर्दियों में बर्फबारी और हिमस्खलन के कारण राष्ट्रीय राजमार्ग 44 पर बाधा उत्पन्न होती थी तथा प्रत्येक शीतकाल में कई बार वाहनों की लम्बी कतार के कारण भी बाधा उत्पन्न होती थी - कई बार कई दिनों तक कतार में रहना पड़ता था। सुरंग पत्नीटॉप, कुद और बटोत को उपमार्गों से जोड़ती है जिससे राष्ट्रीय राजमार्ग 44 पर सर्दियों में ट्रैफ़िक जाम की समस्या को कम किया है।
सुरंग निचले हिमालय परास में स्थिति है जिसकी ऊँचाई 1,200 मीटर है। सुरंग का दक्षिणी प्रवेशद्वार 33°02′47″N 75°16′45″E / 33.0463°N 75.2793°E / 33.0463; 75.2793 पर स्थित है और उत्तरी प्रवेशद्वार का निर्देशांक 33°07′43″N 75°17′34″E / 33.1285°N 75.2928°E / 33.1285; 75.2928 है। सुरंग की खुदाई चेनानी कस्बे से लगभग 2 कि॰मी॰ दूरी से आरम्भ हुई जो पत्नीटॉप से दक्षिण में स्थित है।
