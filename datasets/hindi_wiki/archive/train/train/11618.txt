बर्नारडो बर्टोलूची एक इतालवी फिल्म निर्देशक और पटकथा लेखक हैं। उनकी प्रमुख फिल्में हैं - द कंफर्मिस्ट, लास्ट टैंगो इन पेरिस, द लास्ट इंपरर, द सेल्टरिंग स्काई, स्टीलिंग ब्यूटी, द ड्रीमर्स और लिटिल बुद्धा। सन् 2011 में फिल्म निर्माण में उनके योगदान को देखते हुए कान्स फिल्म समारोह में उन्हें पाम दी ओर पुरस्कार से सम्मानित किया गया। चर्चित पटकथा लेखिका क्लारा पेप्लो उनकी पत्नी हैं।
बर्नारडो बर्टोलूची का जन्म इटली के एमिलिया रोमाग्ना प्रांत के पारमा शहर में हुआ था। उनके पिता एक कवि, इतिहासकार और फिल्म समीक्षक थे। एक सुसंस्कृत परिवार में लालन-पालन का असर ये हुआ कि बर्टोलूची ने मात्र 15 वर्ष की आयु में लेखन कार्य शुरू कर दिया। बर्टोलूची के पिता ने मशहूर इतालवी फिल्मकार पियरे पाओलो पसोलिनी के पहले उपन्यास के प्रकाशन में मदद की थी जिसके बदले में पसोलिनी ने बर्टोलूची को अपनी फिल्म अकातोन में अपना वरिष्ठ सहायक निर्देशक के रूप में काम करने का मौका दिया।
बर्टोलूची अपने पिता की तरह एक कवि और लेखक बनना चाहते थे। उन्होने रोम विश्वविद्यालय के आधुनिक साहित्य विभाग में दाखिला ले लिया लेकिन इसी बीच बर्टोलूची को पसोलिनी की फिल्म में बतौर सहायक निर्देशक कार्य करने का मौका मिल गया जिसके बाद बर्टोलूची ने स्नातक की शिक्षा अधूरी छोड़ दी। बर्टोलूची ने 1962 में मात्र 22 साल की आयु में अपनी पहली फीचर फिल्म का निर्देशन किया। सन् 1972 में बर्टोलूची की फिल्म द लास्ट टैंगो इन पेरिस से एक बड़ा विवाद खड़ा हो गया। इस फिल्म में मर्लेन ब्रांडो और मारिया शिन्डर ने प्रमुख भूमिकाएं निभाई थीं। इस फिल्म के एक रेप सीन को लेकर बर्टोलूची पर तमाम आरोप लगे, मुकदमे हुए और सजा भी हुई।
1976 में बर्टोलूची ने 1900 नाम से एक फिल्म का निर्माण किया और भव्य शैली में फिल्म निर्माण की एक नई शैली को जन्म दिया। लेकिन बर्टोलूची को असली प्रसिद्धी मिली फिल्म लास्ट इंपरर से। इस फिल्म में चीन के आखिरी बादशाह असिन ग्योरो पुई का जीवन वृत्तांत फिल्माया गया है। बर्टोलूची को इस फिल्म के लिए ऑस्कर पुरस्कार मिला।
