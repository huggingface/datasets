
उरगेन्च मध्य एशिया के उज़बेकिस्तान देश के ख़ोरज़्म प्रान्त की राजधानी है। यह प्रसिद्ध बुख़ारा शहर से 450 किमी पश्चिम में किज़िल कुम रेगिस्तान के पार आमू दरिया और शवत नहर के किनारे बसा हुआ है।
कृपया ध्यान दें कि यह शहर तुर्कमेनिस्तान के कोन्या-उरगेन्च शहर से भिन्न है। कोन्या-उरगेन्च, जिसे 'पुराना उरगेन्च' भी कहते हैं, आमू दरिया के किनारे बसा एक शहर था जो ख़्वारेज़्म की राजधानी भी था। 16वीं सदी में आमू दरिया के अचानक अपने रुख़ बदल लेने से यहाँ पानी नहीं रहा और निवासियों को अपना पुराना शहर छोड़ देना पड़ा। फिर दक्षिण-पूर्व में आधुनिक उरगेन्च शहर की नवस्थापना हुई। समय के साथ यह ख़ीवा ख़ानत​ का एक व्यापारिक केंद्र बन गया।
आधुनिक युग में उरगेन्च एक सोवियत-शैली का शहर है। सोवियत संघ ने आसपास के क्षेत्र में कपास की खेती पर ज़ोर दिया था इसलिए पूरे नगर की बत्तियों और मकानों पर कपास-सम्बन्धी आकृतियाँ और चित्र हैं। यहाँ एक स्मारक उन 20 बच्चों के साम्यवादी टोली को याद करता है जो 1922 में सिर दरिया के किनारे बासमाची विद्रोहियों द्वारा मारे गए थे। यहाँ मुहम्मद अल-ख़्वारिज़्मी की भी एक प्रतिमा है जो इस क्षेत्र के 9वीं सदी के एक प्रसिद्ध गणितज्ञ थे। बहुत से सैलानी यहाँ से 35 किमी दक्षिणपूर्व को स्थित ख़ीवा शहर में पर्यटन के लिए उरगेन्च से गुज़रते हैं।
