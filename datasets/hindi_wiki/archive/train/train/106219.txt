पूर्वी अंटार्कटिका अंटार्कटिका महाद्वीप का पूर्वी दो-तिहाई हिस्सा है। पार-अंटार्कटिक पर्वतमाला अंटार्कटिका को दो भागों में बांटती है। पूर्वी अंटार्कटिका इस पर्वतमाला से पूर्व में स्थित भाग है। इस के विपरीत पश्चिमी अंटार्कटिका इस पर्वतमाला की दूसरी ओर है और यहाँ अंटार्कटिका के कुल क्षेत्रफल का लगभग एक-तिहाई हिस्सा आता है। अंटार्कटिका के इन दोनों भागों के बीच पूर्वी अंटार्कटिका की औसत ऊँचाई अधिक है और महान गामबूर्तसेव पर्वतमाला पूर्वी अंटार्कटिका के ठीक मध्य में स्थित है। हमारी पृथ्वी का दक्षिणी ध्रुव भी पूर्वी अंटार्कटिका में ही स्थित है।
कुछ छोटे तटीय क्षेत्रों को छोड़कर पूर्वी अंटार्कटिका सदैव बर्फ़ की मोटी हिमचादर से ढका रहता है। वनस्पतिओं के नाम पर यहाँ केवल पत्थरों से चिपकी हुई लाइकेन, हरिता और शैवाल ही है। तटों के समीप पेंगुइन व सीलें मिलती हैं लेकिन तटों से हटकर केवल सूत्रकृमि और कीटों जैसे अकशेरुकी प्राणी ही मिलते हैं और वे भी अधिकतर वहाँ जहाँ वे लाइकेन, हरिता, इत्यादि खा सकें।
पूर्वी अंटार्कटिका विश्व का सबसे शीत इलाक़ा माना जाता है और पृथ्वी पर आज तक मापे गये सबसे ठंडे तापमान यहीं पाये गये हैं। अगस्त 2010 में अंतरिक्ष यान द्वारा यहाँ −94.7 °सेन्टीग्रेड तापमान मापा गया।
अंटार्कटिक सन्धि के अंतरगत अंटार्कटिका पर किसी भी प्रकार की सैनिक और ओद्योगिक गतिविधि पर पाबंदी है। अपनी भयंकर सर्दी और अंटार्कटिका तक पहुँच पाने की कठिनाई ने इसे अब तक मानवीय दख़ल से बचाया हुआ है। भूमंडलीय ऊष्मीकरण से इसकी हिमचादर को ख़तरा है लेकिन पूर्वी अंटार्कटिका के भीतरी भागों में साढ़े-चार किलोमीटर तक की मोटी हिमचादर बिछी हुई है।
