मिथुन एक भारतीय संगीतकार, गायक और गीतकार हैं।
मिथुन का जन्म संगीतकारों के परिवार में हुआ था। उनके दादाजी, पण्डित रामप्रसाद शर्मा प्रसिद्ध संगीत-शिक्षक थे, जिन्होंने कई गायक-संगीतकारों को प्रशिक्षण दिया था। उनके पिता, नरेश शर्मा प्रसिद्ध धवनि-व्यस्थक थे, और उन्होंने लगभग 200 फिल्मों में काम किया था। इन सब के अतिरिक्त उनके चाचा, प्यारेलाल रामप्रसाद शर्मा लक्ष्मीकांत-प्यारेलाल जोड़ी में एक थे।
सात वर्ष की आयु से ही मिथुन अपने पिता के साथ रिकॉर्डिंग स्टूडियो जाने लगे थे। 11 वर्ष की उम्र में उन्होंने संगीत सीखना प्रारम्भ किया। क्योंकि उनके पिता अक्सर अपने कामों में व्यस्त रहते थे, इसलिए वह मिथुन को शुरू से ही अपनी पहचान के लोगों के पास संगीत सीखने के लिए भेजने लगे थे। व्यस्त रहने के बाद भी वह हमेशा मिथुन की बनाई हुई धुनों को सुनते, और उनकी समीक्षा भी करते रहते थे।
मिथुन ने अपने कैरियर की शुरुआत 2005 में पुनर्निर्मित गीतों से की; ज़हर फ़िल्म में "वो लम्हे" और कलयुग फ़िल्म का "आदत"। दोनों ही गीत जल बैंड की पिछली एल्बमों से थे, और आतिफ असलम द्वारा गाये गए थे। 2006 में मिथुन के एक मित्र ने उनके नाम की सिफारिश फ़िल्म निर्देशक ओनिर के पास की, जो उस समय अपनी आगामी फिल्म बस एक पल के लिए एक इलेक्ट्रो आधारित गीत चाहते थे। मिथुन ने फ़िल्म का शीर्षक गीत बनाया, जो उनका पहला स्वनिर्मित गीत था, हालांकि यहां भी उन्हें सफलता आतिफ असलम द्वारा गाये गए गीत "तेरे बिन" से ही मिली। इस फिल्म के लिए उन्हें उनका पहला स्टारडस्ट पुरस्कार भी मिला। इसके बाद मिथुन ने 2007 में अनवर फ़िल्म के लिए गीत बनाए, जिन्हें भी काफी पसंद किया गया। इसके बाद उन्होंने लम्हा, द ट्रैन और 3जी जैसी कुछ फिल्मों में संगीत दिया। ये सभी फिल्मे बॉक्स आफिस पर तो कुछ खास नहीं चल पाई, परंतु मिथुन के संगीत को सकारात्मक प्रतिक्रियाएं मिली।
मिथुन ने कुछ गैर-फ़िल्म एल्बमों में भी अतिथि संगीतकार के तौर पर संगीत दिया। उनके बनाये गीतों में आतिफ असलम की एल्बम दूरी का गीत "कुछ इस तरह", और अभिजीत सावंत की एल्बम जुनून का गीत "एक शख्स" प्रमुख हैं। इसके बाद उन्होंने 2009 में टी-सीरीज़ के लेबल तले अपनी पहली एल्बम, तू ही मेरे रब की तरह है, रिलीस की। इस एल्बम के गीत बनाने के लिए मिथुन यूनाइटेड किंगडम की यात्रा पर भी गए थे, जहां उन्होंने फिलहारमोनिक ऑर्केस्ट्रा के संगीतकारों के साथ काम किया। इसके अतिरिक्त उन्होंने मलेशियाई फ़िल्म दिवा में भी संगीत दिया, जहां उन्होंने आर&बी गायिका निंग बैजूरा के साथ काम किया।
2013 में मिथुन को फिल्म आशिकी 2 के गीत "तुम ही हो" के लिए व्यापक प्रसिद्धि मिली। इस गीत के लिए उन्हें उस वर्ष सर्वश्रेष्ठ संगीतकार के फिल्मफेयर, आइफा, जीआईएमए, ज़ी सिने और मिर्ची म्यूजिक समेत कई पुरस्कार प्राप्त हुए। इसके बाद यारियां तथा सम्राट & कं इत्यादि फिल्मों में एक-दो गीत बनाने के बाद मिथुन ने 2014 की फिल्म एक विलन में संगीत दिया, जिसमें उनके बनाये तीनों गीत; "बंजारा", "जरुरत" और "हमदर्द" सफल रहे। इसके बाद मिथुन ने फिर कई फिल्मों में अतिथि-संगीतकार के तौर पर एक-दो गीत बनाये, जिनमें अलोन का आवारा, हमारी अधूरी कहानी का हमनवा, लवशुदा का मर जाएँ, और की & का का "जी हज़ूरी" प्रमुख रहे। 2015 में ही मिथुन ने फिल्म आल इस वेल के लिए 1989 की फिल्म क़यामत से क़यामत तक के गीत "ऐ मेरे हमसफ़र" को पुनः बनाया, जिसे उन्होंने स्वयं ही गाया था। 
2016 में मिथुन ने ट्रैफिक और शिवाय फिल्मों में काम किया, जो काफी समय बाद आयी उनकी एकल एल्बमें थी। इसके बाद मिथुन ने 2017 में हाफ गर्लफ्रेंड, शब् और अक्सर 2 फिल्मों में संगीत दिया। 
