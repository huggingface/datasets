गुरला मन्धाता तिब्बत में मानसरोवर झील के पास स्थित हिमालय का एक पर्वत है। यदि कैलाश पर्वत मानसरोवर के एक ओर खड़ा है तो गुरला मन्धाता झील के पार दूसरी तरफ़ स्थित है। यह हिमालय की नालाकंकर हिमाल श्रेणी का सदस्य है जो दक्षिणी तिब्बत और पश्चिमोत्तरी नेपाल में विस्तृत है। गुरला मन्धाता को तिब्बती भाषा में नाइमोनान्यी कहते हैं। तिब्बत पर चीन का क़ब्ज़ा होने के बाद वहाँ की सरकार इसे चीनी लहजे में मेमो नानी बुलाती है। प्रशासनिक रूप से यह तिब्बत स्वशासित प्रदेश के न्गारी विभाग के पुरंग ज़िले में स्थित है।
मन्धाता प्राचीन भारत में सुर्य राजवंश का एक राजा था जिसने कथानुसार इन्द्र को परास्त करके अमरावती पर विजय की थी। इस विजय को यादगार बनाने के लिये मानसरोवर के किनारे खड़े इस पर्वत का नाम 'मन्धाता' रखा गया। 'गुरला' यहाँ पास में स्थित एक पहाड़ी दर्रे का नाम था जो पर्वत के नाम के साथ जुड़ गया।
पर्वत का तिब्बती नाम 'नाइमोनान्यी' है, जिसे तीन तिब्बती शब्दों को जोड़कर गढ़ा गया है: 'नाइमो' + 'ना' + 'न्यी' । इसलिये 'नाइमोनान्यी' का मतलब 'काली औषधी की सिल्लियों का ढेर' निकलता है।
सन् 1905 में ब्रिटिश चिकित्सक व पर्वतारोही टॉम जॉर्ज लॉन्गस्टाफ़ ने स्थानीय गाइडों के साथ गुरला मन्धाता पर चढ़ने की कोशिश करी लेकिन हिमप्रपात और अन्य कठिनाईयों के कारण उन्हें 7,000 मीटर की ऊँचाई से मुड़ना पड़ा। उनका प्रयास विफल रहा लेकिन उस ज़माने में कोई भी 7,000 फ़ुट तक नहीं पहुँचा था इसलिये उन्होने उस समय का सबसे ऊँचा चढ़ने का विश्व रिकॉर्ड स्थापित कर दिया। मई 1985 में कात्सुतोशी हीराबायाशी के नेतृत्व में एक मिश्रित चीनी-जापानी दस्ता सफलतापूर्वक इसके शिखर तक पहुँचने वाला पहला पर्वतारोही गुट बन गया। तब से 2012 तक चढ़ने के छ्ह सफल और दो विफल प्रयास हो चुके हैं। 1997 में क्विन साइमन्ज़, सोरेन पीटर्ज़ और चारली फ़ाउलर ने पर्वत को उत्तरी मुख से चढ़ने की कोशिश करी जो पहली कभी नहीं किया गया था। तूफ़ान और अन्य कठिनाईयों से उन्हें उतरना पड़ा लेकिन एक स्थान पर यह दस्ता 450 मीटर गिरा। फ़ाउलर को ज़रा चोट आई जबकि शीतदंश से साइमन्ज़ और पीटर्ज़ के हाथ-पाँवों को हानि पहुँची।
