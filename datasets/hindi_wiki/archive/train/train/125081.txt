निर्देशांक: 37°19′55″N 122°01′52″W / 37.33182°N 122.03118°W / 37.33182; -122.03118
 ऐप्पल इंक॰ एक अमेरिकी बहुराष्ट्रीय कंपनी है जो उपभोक्ता इलेक्ट्रॉनिक्स और कंप्यूटर सॉफ्टवेयर उत्पादों का डिजाइन और विनिर्माण करता है। ऐप्पल मैकिन्टौश, आईपॉड और आईफ़ोन जैसे हार्डवेयर उत्पादों के लिए प्रसिद्ध है। राजस्व के मामले में अैप्पल सैमसंग इलेक्ट्रॉनिक्स के बाद दुनिया की दूसरी सबसे बड़ी सूचना प्रौद्योगिकी कंपनी है एवं सैमसंग और नोकिया के बाद दुनिया की तीसरी सबसे बड़ी मोबाइल फोन निर्माता है।
कंपनी की स्थापना 1 अप्रैल 1976 को हुई और 3 जनवरी 1977 को इसे ऐप्पल कंप्यूटर इंक॰ के नाम से निगमित किया गया था। कंपनी नाम से "कंप्यूटर" शब्द 9 जनवरी 2007 को हटा दिया गया था, जिस दिन स्टीव जॉब्स ने पहला आईफ़ोन पेश कर, उपभोक्ता इलेक्ट्रॉनिक्स की ओर बढ़ रहे कंपनी के ध्यान को दर्शाया।
मई 2013 के रूप में, एप्पल चौदह देशों में 408 रिटेल स्टोर के साथ-साथ ऑनलाइन अैप्पल स्टोर और आईट्यून्स स्टोर भी चलाता है, जो की दुनिया का सबसे बड़ा संगीत बाज़ार है।
मार्च 2013 के रूप में अमरीकी $415 बिलियन के अनुमानित मूल्य के साथ ऐप्पल बाजार पूंजीकरण के मामले में दुनिया में सबसे बड़ा सार्वजनिक रूप से कारोबार करने वाला निगम है। 29 सितंबर 2012 के रूप में, विश्व भर में कंपनी के 72,800 स्थायी पूर्णकालिक और 3,300 अस्थायी पूर्णकालिक कर्मचारी थे। 2012 में अैप्पल का वार्षिक राजस्व कुल $156 बिलियन था।
ऐप्पल की स्थापना स्टीव जॉब्स, स्टीव वोज़नियाक और रोनाल्ड वेन ने 1 अप्रैल 1976 को, व्यक्तिगत कंप्यूटर किट " अैप्पल I" को बेचने के लिए की। यह किट वोज़नियाक हाथ से बनाते थे और इन्हें पहली बार होमब्रीऊ कंप्यूटर क्लब में लोगों के सामने पेश किया गया था।अैप्पल I की बिक्री जुलाई 1976 में शुरू हुई और तब उसकी बाज़ारी कीमत $666.66 रखी गयी थी।
अैप्पल को 3 जनवरी 1977 को निगमित किया गया।निगमीकरण से पहले ही वेन ने कंपनी में अपना शेयर जॉब्स को अमेरिकी डॉलर $800 के लिए बेच दिया था। करोड़पति माइक मार्ककुला ने अैप्पल के निगमीकरण के दौरान महत्वपूर्ण व्यापार विशेषज्ञता और $250,000 डॉलर की आर्थिक सहायता प्रदान की।
संचालन के पहले पांच वर्षों के दौरान, राजस्व 700% की औसत वृद्धि दर से हर चार महीने में दोगुना होता गया।
वोज़नियाक द्वारा आविष्कारित अैप्पल द्वितीय 16 अप्रैल 1977 को पेश किया गया। एक स्प्रेडशीट प्रोग्राम, विसीकैल्क ने एप्पल द्वितीय के बाज़ार को बढ़ाने में मदद की। 
कंपनी ने कॉर्पोरेट एवं व्यापार कंप्यूटिंग बाज़ार में आईबीएम और माइक्रोसॉफ्ट को कड़ी टक्कर देने के उद्देश्य से मई 1980 में अैप्पल तृतीय पेश किया।
12 दिसम्बर 1980 को, 22 डॉलर प्रति शेयर की कीमत पर आईपीओ लांच कर अैप्पल एक सार्वजनिक कंपनी बनी। फोर्ड मोटर कंपनी के बाद यह किसी आईपीओ से सबसे अधिक पूंजी सृजन करने वाली कंपनी बनी और इतिहास में किसी भी कंपनी से अधिक, लगभग 300 लोगों को रातों-रात करोड़पति बनाया।
ऐप्पल ने 1983 में "ऐप्पल लिसा" लांच किया। लिसा ग्राफी प्रयोक्ता अंतराफ़लक के साथ बेचा जानेवाला पहला पर्सनल कंप्यूटर था। परंतु ऊँची कीमत और सीमित सॉफ्टवेयर की वजह से लिसा को वाणिज्यिक विफलता का सामना करना पड़ा।
इसके बाद, 1984 में एप्पल नें बाज़ार में मैकिन्टौश उतारा। इसकी घोषणा एक $1.5 मिलियन डॉलर के टीवी विज्ञापन "1984" के द्वारा की गयी। रिडली स्कॉट द्वारा निर्देशित इस विज्ञापन को एक "मास्टरपीस" एवं ऐप्पल की सफलता में अब एक मील का पत्थर माना जाता है।
शुरूआती दौर में मैकिन्टौश की बिक्री अच्छी थी, पर ऊँची कीमत और सीमित सॉफ्टवेयर के कारण आगे की बिक्री कमज़ोर ही रही। मैकिन्टौश किसी भी प्रोग्रामिंग भाषा के बिना बेचा जाने वाला पहला पर्सनल कंप्यूटर था।
उचित मूल्य के प्रथम पोस्टस्क्रिप्ट लेजर प्रिंटर "लेज़रराइटर", एवं डेस्कटॉप प्रकाशन सॉफ्टवेयर पेजमेकर के आगमन ने मैकिन्टौश की किस्मत बदल दी। माना जाता है कि उन्नत ग्राफिक्स क्षमता रखने वाले मैकिन्टौश एवं इन दोनों उत्पादों ने ही डेस्कटॉप प्रकाशन बाज़ार की नीव रखी।
1985 में जॉब्स और दो साल पहले नियुक्त किये गए सीईओ जॉन स्कली के बीच सत्ता संघर्ष सामने आया। अैप्पल के निदेशक मंडल ने स्कली को जॉब्स द्वारा अपरीक्षित उत्पादों पर किये जा रहे खर्च को सीमित करने के निर्देश दिए। स्कली की बात मानने के विपरीत जॉब्स ने उन्हें एप्पल में नेतृत्व की भूमिका से बेदखल करने की कोशिश की। स्कली को जॉब्स के इस प्रयास का पता चल गया और उन्होंने निदेशक मंडल की बैठक बुलाई। निदेशक मंडल ने स्कली का साथ देते हुए जॉब्स को प्रबंधकीय कर्तव्यों से मुक्त कर दिया। इसके बाद जॉब्स ने अैप्पल से इस्तीफा दे दिया और फिर उसी वर्ष नेक्स्ट इंक॰ की स्थापना की।
1989 में मैकिन्टौश पोर्टेबल पेश किया गया, जिसकी क्षमता डेस्कटॉप मैकिन्टौश के समान थी पर वज़न 7.5 किलोग्राम होने के कारण यह काफी भारी था। इसकी बैटरी लाइफ 12 घंटे की थी। मैकिन्टौश पोर्टेबल के बाद एप्पल ने बाज़ार में पॉवरबुक उतारा। 
पॉवरबुक एवं अन्य उत्पादों की सफलता से एप्पल के राजस्व में बढ़ोतरी हुई। कुछ समय तक चले इस असाधारण सफलता के दौर में एप्पल एक के बाद एक नए उत्पादों को बाज़ार में उतार रहा था और इससे कंपनी के मुनाफे में लगातार वृद्धि हो रही थी। मैकअडिक्ट नामक एक पत्रिका ने से 1989 और 1991 के बीच की इस अवधि को मैकिन्टौश का पहला "स्वर्ण युग" पदांकित किया।
इस अवधि के दौरान एप्पल ने डिजिटल कैमरा, पोर्टेबल सीडी ऑडियो प्लेयर, स्पीकर, वीडियो कंसोल और टीवी उपकरणों सहित कई अन्य उपभोक्ता केन्द्रित उत्पादों के साथ प्रयोग किया, जो कि असफल साबित हुए। जॉन स्कली द्वारा बाज़ार के अवास्तविक पूर्वानुमान के आधार पर समस्या से त्रस्त न्यूटन विभाजन में विशाल संसाधन निवेश किये गए। अंततः यह सभी उत्पाद अैप्पल की स्थिति में सुधार करने में नाकाम रहे और बाज़ार में एप्पल की हिस्सेदारी और शेयर कीमतों में गिरावट जारी रही।
अैप्पल II श्रृंखला का उत्पादन बहुत महंगा साबित हो रहा था और इस श्रृंखला के कारण मैकिन्टौश की बिक्री छीनती चली जा रही थी।
इधर विंडोज़ के साथ माइक्रोसॉफ्ट की बाज़ार में हिस्सेदारी लगातार बढ़ रही थी। विंडोज़ का ध्यान सस्ते पर्सनल कंप्यूटरों के लिए सॉफ्टवेयर पहुँचाने में केंद्रित था, जबकि अैप्पल उत्कृष्टता से अभियन्त्रित, पर मेहेंगे उत्पाद वितरति कर रहा था। अैप्पल उच्च लाभ मार्जिन पर आश्रित था और उसके उत्पादों के प्रति कभी भी एक स्पष्ट प्रतिक्रिया नहीं मिली। 1994 में एप्पल ने माइक्रोसॉफ्ट के खिलाफ एप्पल लिसा के समान ग्राफिकल यूज़र इंटरफेस का उपयोग करने के लिए कॉपीराइट का उल्लंघन का मुकदमा दायर किया। सालों तक घसीटे जाने के बाद अंत मुक़दमे को खारिज कर दिया गया। इसके साथ ही उत्पादों में बड़ी नाकामयाबी और समय सीमायें चूकने के कारण अैप्पल प्रतिष्ठा को काफी क्षति पहुंचाई। इसके पश्चात स्कली के स्थान पर माइकल स्पिंडलर को कंपनी का सीईओ बना दिया गया।
