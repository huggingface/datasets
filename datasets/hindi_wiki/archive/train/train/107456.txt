जिराफ़ या कमॅलपार्डलिस खगोलीय गोले के उत्तरी भाग में स्थित एक अकार में बड़ा लेकिन धुंधला-सा तारामंडल है। इसकी परिभाषा सन् 1612 या 1613 में पॅट्रस प्लैंकियस नामक डच खगोलशास्त्री ने की थी। इसका अंग्रेज़ी नाम दो हिस्सों का बना है: कैमल और लेपर्ड । लातिनी में कैमलेपर्ड का मतलब था "वह ऊँट जिसपर तेंदुएँ जैसे धब्बे हों", यानि की जिराफ़।
जिराफ़ तारामंडल में 36 तारें हैं जिन्हें बायर नाम दिए जा चुके हैं, जिनमें से अगस्त 2011 तक 4 के इर्द-गिर्द ग़ैर-सौरीय ग्रह परिक्रमा करते हुए पाए गए थे। इस तारामंडल में कोई भी तारा 4 खगोलीय मैग्नीट्यूड से अधिक चमक नहीं रखता। याद रहे कि मैग्नीट्यूड की संख्या जितनी ज़्यादा होती है तारे की रौशनी उतनी ही कम होती है। इसका सब से रोशन तारा बेटा कमॅलपार्डलिस है, जो 4.03 की चमक रखता है और वास्तव में एक दोहरा तारा है। सन् 2011 में इसी तारामंडल के क्षेत्र में एक महानोवा मिला था। इसमें पृथ्वी से 1.1 करोड़ प्रकाश-वर्ष दूर स्थित ऍनजीसी 2403 नामक एक सर्पिल आकाशगंगा भी स्थित है।
1977 में अमेरिकी अंतरिक्ष अनुसंधान संस्था नासा द्वारा छोड़ा गया वॉयेजर प्रथम यान इसी तारामंडल की दिशा में बढ़ रहा है। वर्तमान से लगभग 40,000 सालों बाद यह जिराफ़ तारामंडल के ग्लीज़ 445 तारे से लगभग 1.6 प्रकाश वर्ष की दूरी से गुज़रेगा। इस काल में यह तारा स्वयं भी हमारी ओर तेज़ गति से आ रहा है और जब वॉयेजर प्रथम इस के पास से निकलेगा उस समय यह तारा हमारे सूरज से लगभग 3.45 प्रकाश वर्षों की दूरी पर होगा। इतने पास होने के बावजूद भी इस तारे की चमक पृथ्वी की सतह से बिना दूरबीन के देखे जाने के लिए पार्याप्त नहीं होगी। तब तक यान की बैट्रियाँ भी मृत हो चुकी होंगी और इस से कोई भी संकेत या चित्र पृथ्वी पर नहीं पहुँचेगा।
