राजभवन देहरादून भारत के उत्तराखण्ड राज्य के राज्यपाल का आधिकारिक निवास है। यह राज्य की राजधानी देहरादून में स्थित है। उत्तराखण्ड के वर्तमान राज्यपाल कृष्णकांत पॉल हैं।
उत्तराखण्ड राज्य के गठन के परिणामस्वरूप राजभवन की स्थापना अस्थायई रूप से बीजापुर हाउस, न्यू कैण्ट रोड़, देहरादून में की गई। तत्पश्चात सर्किट हाउस देहरादून को राजभवन में बदलकर उत्तराखण्ड के प्रथम राज्यपाल सुरजीत सिंह बरनाला को 25 दिसम्बर 2000 को इसका प्रथम निवासी बनाया गया। सर्किट हाउस जिसे अब राजभवन के नाम से जाना जाता है, का निर्माण सन् 1902 में किया गया था। उस समय इसका नाम ’कोर्ट हाउस’ हुआ करता था, जहाँ तत्कालीन संयुक्त प्रान्त के ब्रिटिश गवर्नर अपने देहरादून भ्रमण के दौरान प्रायः निवास करते थे। स्वतन्त्रता प्राप्ति के बाद भारत के प्रथम प्रधानमन्त्री जवाहरलाल नेहरू जब भी देहरादून आते थे तो यहीं ठहरते थे। समय-समय पर भारत के राष्ट्रपति एवं प्रधानमन्त्री इस ऐतिहासिक इमारत में निवास कर चुके हैं। राजभवन देहरादून समुद्र तल से 2305 फीट की ऊँचाई पर स्थित है।
यद्यपि राजभवन को 25 दिसम्बर 2000 को सर्किट हाउस में स्थानान्तरित कर दिया गया था, किन्तु राज्यपाल सचिवालय का संचालन बीजापुर हाउस से ही होता रहा। राज्य के तीसरे राज्यपाल श्री बी. एल. जोशी द्वारा राजभवन परिसर में राज्यपाल सचिवालय तथा प्रेक्षागृह के नवनिर्मित भवनों का उद्धघाटन दिनांक 27 जुलाई 2009 को किया गया। कुछ समय पश्चात् राजभवन परिसर में राज्यपाल का पदेन आवास निर्मित किया गया, जिसका उद्धघाटन श्रीमती मार्गरेट अल्वा द्वारा दिनांक 14 अप्रैल 2010 को किया गया था। पुरानी इमारत जो महामहिम राज्यपाल का आवास हुआ करता थी, को राजभवन अतिथि गृह के रूप में परिवर्तित किया गया।
राजभवन परिसर के चारों ओर 160 एकड़ में विस्तृत वनाच्छादित भूमि है जिसमें विभिन्न प्रकार के वनस्पति प्रजाति तथा पशु-पक्षी पाए जाते हैं। राजभवन देहरादून विशाल लॉन, बोन्साई गार्डन, तथा विभिन्न प्रकार की पुष्प प्रजातियों से युक्त है।
राजभवन प्रेक्षागृह विभिन्न महत्वपूर्ण अवसरों जैसे शपथ-ग्रहण समारोह, सेमीनार, पुस्तक-विमोचन तथा विभिन्न सांस्कृतिक कार्यक्रमों इत्यादि के संचालन का विशेष स्थल है।
निर्देशांक: 30°21′11″N 78°02′41″E / 30.352921°N 78.044659°E / 30.352921; 78.044659
