
बालदार गैंडा गैंडे की एक विलुप्त जाति है जो प्लाइस्टोसीन युग में यूरोप और एशिया में फैली हुई थी। अपने पूरे शरीर पर घने बाल होने के कारण यह पूर्व हिमयुग के दौरान भी बची रही। अनुमान है कि यह 8,000 ईसापूर्व तक साइबेरिया में जीवित थी। इन्हें पाषाण काल के मानवों ने देखा था और प्रमाणस्वरूप इनके प्राचीन चित्र ग़ुफ़ाओं में बने हुए मिलते हैं।
बालदार गैंडे का वैज्ञानिक नाम 'सीलोडोंटा ऐंटीक्वीटाटिस​' है। इसके जीववैज्ञानिक वंश 'सीलोडोंटा' का मतलब 'खोखला दांत' होता है।
साइबेरिया में ठण्ड से जमे हुए शवों और ग़ुफ़ाओं की दीवारों पर आदिमानवों द्वारा बनाई गई तस्वीरों से बालदार गैंडों का रूप-रंग ज्ञात होता है। सर-से-दुम तक यह 10-12 फ़ुट लम्बा हुआ करता था और इसका वज़न 2,700-3,200 किलो होता था। इसकी ऊँचाई 6.6 फ़ुट तक होती थी। इसके सिर पर दो सींग होते थे और आगे वाला ज़्यादा लम्बा था। आगे वाला सींग 2 फ़ुट तक लम्बा हो सकता था। इसके कान छोटे, टांगे मोटी और जिस्म भारी-भरकम हुआ करता था। ग़ुफ़ा-कला में कभी-कभी आगे और पीछे की टांगों के बीच गाढ़े रंग की एक धारी दिखाई जाती है लेकिन यह ज्ञात नहीं है कि वास्तव में सभी बालदार गैंडों में यह धारी थी कि नहीं। बड़ा शरीर और घने बाल होने से यह अपने शरीर में बर्फ़ीले हालात में भी गरमाहट बनाए रख सकता था।
वैज्ञानिकों को सही तरह ज्ञात नहीं है कि बालदार गैंडों के ख़त्म हो जाने का क्या कारण था। एक धारणा है कि जैसे-जैसे आधुनिक मानव और निअंडरथल मानव इनका शिकार करने लगे, धीरे-धीरे यह विलुप्त हो गए। एक अन्य धारणा है कि जब पूर्व हिमयुग समाप्त होने लगा तो मौसम गरम हुआ और यह नए वातावरण की परिस्थितियों में जीवित न रह पाए। एक तीसरी धारणा यह भी है कि इस जाति में एक ऐसी नई जानलेवा बीमारी फैल गई जिसने पूरी जाति ही तेज़ी से ख़त्म कर डाली। विवाद जारी है।
बालदार गेंडे का एक और काल्पनिक चित्र
लन्दन के प्राकृतिक इतिहास संग्राहलय में पोलैंड से बरामद हुआ बालदार गैंडे का एक शव
