निव्ख़ या निव्ख़ी या गिल्यक एक मानव समुदाय है जो रूस के सूदूर-पूर्व में साख़ालिन द्वीप और ख़ाबारोव्स्क क्राय में अमूर नदी के सागर से मिल जाने वाले क्षेत्र में रहता है। यह इस क्षेत्र के प्राचीनतम निवासी माने जाते हैं। प्राचीनकाल में यह गर्मियों में समुद्र-तटों के पार और सर्दियों में तटों से हटकर नदी-झरनों के पास मछुआरों और शिकारियों का जीवन व्यतीत करते थे। सन् 2002 की रूसी जनगणना में इनकी अनुमानित आबादी केवल 5,287 गिनी गई थी। इनकी भाषा बिलकुल पृथक है और इसका किसी भी अन्य ज्ञात भाषा से सम्बन्ध नहीं, हालांकि इस भाषा के अन्दर चार ज्ञात उपभाषाएँ हैं।
'निव्ख़' में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़राब' और 'ख़रीद' के 'ख़' से मिलता है।
माना जाता है कि निव्ख़ों के पूर्वज साइबेरिया में बायकल झील से पूर्व में आज से 10,000 साल से भी पहले पहुंचे। निव्ख़ों के बाद इस क्षेत्र में बहुत सी अन्य जातियाँ आई जिनसे निव्ख़ों को बहुत हानि हुई। पहले यहाँ तुन्गुसी लोग आए, जिनके एक मान्छु-नामक समुदाय ने निव्ख़ों से लगान लेना शुरू कर दिया। 19वीं सदी तक इस इलाक़े में रूसी साम्राज्य का क़ब्ज़ा हो गया और रूसी कोज़ाकों ने निव्ख़ ज़मीनों को अपना बनाकर निव्ख़ों को एक छोटा-सा निर्धन अल्पसंख्यक समुदाय बना छोड़ा। आधुनिक युग में बहुत से निव्ख़ों ने रूसी रहन-सहन और खान-पान अपना लिया है। धार्मिक दृष्टि से अधिकतर निव्ख़ ओझा प्रथा में विशवास रखते हैं हालांकि कुछ ने रूसी ईसाई धर्म अपना लिया है।
