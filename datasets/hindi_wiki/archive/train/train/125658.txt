खगोलशास्त्र में महानोवा किसी तारे के भयंकर विस्फोट को कहते हैं। महानोवा नोवा से अधिक बड़ा धमाका होता है और इस से निकलता प्रकाश और विकिरण इतना ज़ोरदार होता है के कुछ समय के लिए अपने आगे पूरी आकाशगंगा को भी धुंधला कर देता है लेकिन फिर धीरे-धीरे ख़ुद धुंधला जाता है। जब तक महानोवा अपनी चरमसीमा पर होता है, वह कभी-कभी कुछ ही हफ़्तों या महीनो में इतनी उर्जा प्रसारित कर सकता है जितनी की हमारा सूरज अपने अरबों साल के जीवनकाल में करेगा।
महानोवा के धमाके में सितारा अपने अधिकाँश भाग को 30,000 किमी प्रति सैकिंड तक की रफ़्तार से व्योम में फेंकता है, जो अंतरतारकीय माध्यम में एक आक्रमक झटके की तरंग बन के फैलती है। इसके नतीजे से जो फैलता हुआ गैस और खगोलीय धूल का बादल बनता है उसे "महानोवा अवशेष" कहते हैं।

"महानोवा" को अंग्रेज़ी में "supernova" लिखा जाता है। सन् 1604 में वैज्ञानिक जॉनकेपलर एक महानोवा को देखा था, जिसका नाम आगे चलकर "ऍस॰ऍन॰ 1604" रखा गया। इससे पहले टैको ब्राहे ने सन् 1572 एक महानोवा देखा जिसे एस° एन° 1572 कहते है। उन्होंने इसे अपनी किताब में लातीनी भाषा में "दे स्तेल्ला नोवा" बुलाया जिसका मतलब है "नए तारे के बारे में" जिस से "नोवा" नाम बैठ गया, हालाँकि इसका अर्थ लातीनी में सिर्फ "नव" या "नया" था। 1930 तक बड़े विस्फोटों को "महानोवा" और छोटे विस्फोटों को "नोवा" बुलाया जाता था, लेकिन कभी-कभी एक ही चीज़ के लिए दोनों नाम प्रयोग कर लिए जाते थे।
