लूसियन यूनानी वक्ता तथा लेखक। वह अपनी आलंकारिक एवं वैधिक वक्तृताओं तथा हास्य व्यंग्य संवादों के लिए प्राचीन साहित्य के इतिहास में प्रसिद्ध है। 
लुसियन सीरिया में, फरात नदी के किनारे स्थित सैमोसाता नगर के मूर्तिकार परिवार में उत्पन्न हुआ था। प्रारंभ में अपने चाचा से मूर्तियाँ बनाना सीखा, किंतु बाद में उसकी रुचि बदल गई और उसने सोफिस्त विचारकों की आलंकारिक एवं वैधिक संभाषण कला का अध्ययन किया। कुछ समय तक, वह अंतिओक नामक स्थान पर, वकालत करता रहा, पर इस व्यवसाय में उसे कोई विशेष सफलता प्राप्त न हुई। अतएव न्यायालय के दायरे से निकलकर वह सोफिस्त वक्ता बन गया। इस नए व्यवसाय के सहारे उसने एशिया माइनर, मकदूनिया, यूनान, इटली और गाल का भ्रमण किया। रोम में प्लेटो के मतानुयायी निग्रीनस से उसकी मुलाकात हुई थी। 165 ई. के आसपास वह स्थायी रूप से यूनान के एथेंस नगर में बस गया। वहीं उसने अपने जीवन का शेष भाग लगभग पूरा कर लिया था। इसी काल में उसने लेखनकार्य किया। 
लूसियन का युग पुराने विश्वासों के ह्रास का युग था। पुरानी परंपराएँ, जो जीवित भी थीं, अपना अर्थ खो चुकी थीं। युग की प्रवृत्तियों के अनुरूप उसने व्यंग्य साहित्य का प्रणयन प्रारंभ किया। उसे अच्छी सफलता मिली। अंतिम दिनों में वह मिस्र देश में किसी उच्च पद पर नियुक्त हो गया था। वहीं उसकी मृत्यु हुई।
लूसियन के नाम पर लगभग 79 गद्य ग्रंथ, 2 उपहासात्मक त्रासदियाँ तथा 53 सूक्तियाँ प्राप्त हुई हैं। इन रचनाओं की प्रामाणिकता के संबंध में कोई निश्चित स्थापना नहीं की जा सकती। उचित रूप में क्रमनिर्धारण भी संभव नहीं। केवल यही कहा जा सकता है कि उसने अपरिपक्व अवस्था में आलंकारिक तथा प्रौढ़ होने पर व्यंग्यात्मक शैली का प्रयोग किया होगा। उसके विस्तृत साहित्य की मुख्य प्रवृत्तियाँ इस प्रकार हैं -
इस श्रेणी की दूसरी पुस्तक 'सत्य कथा' है। इसमें जलयात्रियों के एक जत्थे के, जो 'हरक्यूलिस के स्तंभों' से रवाना हुआ था, साहसिक अनुभवों का वर्णन किया गया है। उनका जलपोत वायुमंडल में चला जाता है, जहाँ चंद्रमा और सूर्य के बीच उषा नक्षत्र पर अधिकार का निबटारा करने के लिए युद्ध छिड़ा हुआ था। यात्रियों ने चंद्रमा की ओर से युद्ध में भाग लेकर अपूर्व शौर्य प्रदर्शन किया। लूसियन की इस उपहासात्मक वीर गाथा को अंग्रेज लेखक जोनेथन स्विफ्ट के 'गलीवर्स् ट्रेवेल्स्' का आधार माना जाता है।
'आक्श्न ऑव फ़िलॉसॉफर्स्' में तो लूसियन ने सुकरात, अरस्तू आदि महान् दार्शनिकों को, बाजार में खड़ा कराकर, सबसे अधिक दाम लगानेवालों के हाथ बिकवाकर, साफ साफ कह दिया है कि प्राचीन काल के भव्य भवनों में सियार और भेड़ियों ने डेरे डाल रखे हैं।
