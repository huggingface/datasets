भारत में गोरक्षकों द्वारा गुंडागर्दी एक ज्वलंत सामजिक समस्या है | पिछले कुछ वर्षों में गोरक्षकों ने कई निर्दोष लोगों की हत्या कर दी है | 2016 में गोरक्षकों द्वारा निर्दोष दलितों की पिटाई के बाद माननीय प्रधानमंत्री श्री नरेंद्र मोदी जी ने गोराक्षसों द्वारा हिंसा की आलोचना की | परन्तु इसके बाद भी गोरक्षकों ने अपने उपद्रव को जारी रखा |
गोरक्षा के नाम पर गुंडों ने चंदे और फंड जुटाकर गोशालाएं खोल ली हैं | अधिकतर गोरक्षक शाकाहारी होते हैं, और दावा करते हैं कि मांसाहारी आहार लोगों को हिंसक बना देता है, परन्तु विडम्बना यह कि वे स्वयं हिंसक है | वे रात में सड़कों पर वाहनों की तलाशी लेते हैं और वाहनचालकों को पीटते-मारते हैं | कभी-कभी वे पीड़ितों को गोबर और गोमूत्र का पंचगव्य बनाकर खिला देते हैं, कभी कोड़े मारते हैं, और यहां तक की हत्या भी कर देते हैं |
गोरक्षकों के उपद्रव को लेकर भारतीय संसद में बहस में भी हुई है | विपक्ष के राजनेताओं ने भाजपा सरकार पर गोरक्षक गुंडों को प्रोत्साहन देने का आरोप लगाया है | उदहारण के लिए हरियाणा में भाजपा सरकार ने 24 घंटे की गोरक्षा हेल्पलाइन बनाई है, एवं सड़कों पर गोरक्षा के लिए चेक पोस्ट लगाई है | विपक्ष का आरोप है कि भाजपा नारी रक्षा एवं किसान कल्याण जैसे मुद्दों को छोड़कर फ़र्ज़ी गोरक्षा पर केंद्रित है, वहीं असली गोरक्षा हेतु आवंटित किए धन का दुरुपयोग किया जा रहा है | उदाहरण के लिए राजस्थान में हिंगोनिया गोशाला में चार से पांच फुट का गोबर दलदल बन गया, और पंद्रह दिन के भीतर एक हजार गायों की मृत्यु हो गयी |
7 अगस्त 2016 को माननीय प्रधानमंत्री श्री नरेंद्र मोदी जी ने गोरक्षसों की कड़ी आलोचना की -
गोरक्षा पर कुछ लोग अपने दुकानें खोल कर बैठ गए हैं। मुझे बहुत गुस्सा आता है। मैंने देखा है कुछ लोग पूरी रात एंटी-सोशल एक्टिविटी करते हैं और सुबह के वक्त गो रक्षक का चोला पहन लेते हैं। मैं राज्य सरकारों से अनुराध करता हूं कि वे उनका डोजियर तैयार करें। सबसे ज्यादा गायें कत्ल के कारण नहीं मरती हैं बल्कि प्लास्टिक खाने से मरती हैं। गो सेवक और गो रक्षक अलग हैं। गायों का प्लास्टिक खाना बंद करा दें गो-सेवक। 70-80 प्रतिशत गो रक्षक गोरखधंधा करने वाले हैं।
प्रधानमंत्री श्री मोदी के इस बयान के कुछ दिन बाद ही पटियाला में गोरक्षक दल के मुखिया सतीश कुमार को अप्राकृतिक यौन शोषण सहित अन्य आपराधिक गतिविधियों के आरोप में गिरफ्तार कर लिया गया | परन्तु गोरक्षक प्रधानमंत्री पर गुस्सा गए, और उनपर सेकुलर होने का आरोप लगाया | गोरक्षकों ने मोदी पर उनकी पीठ पर छुरा घोंपने का आरोप लगाया, और कहा की 'नरेंद्र मोदी की मानसिकता अभी भी चायवाले की है।' अखिल भारतीय हिंदू महासभा ने तो प्रधानमंत्री नरेंद्र मोदी को गंभीर परिणाम भुगतने की धमकी दी | विश्व हिन्दू परिषद ने प्रधानमंत्री मोदी के इस बयान को गोरक्षकों को अपमान बताया, और कहा कि 2019 के लोकसभा चुनाव में भाजपा को इसका परिणाम भुगतना पड़ेगा।
ऊना में दलितों पर हुए अत्याचार के बारे में प्रधानमन्त्री श्री मोदी जी ने गोरक्षसों से कहा 'मारना है तो मुझे गोली मार दो दलितों पर हमले बंद करो' | परन्तु गोरक्षकों ने प्रधानमंत्री की इस सलाह को नज़रअंदाज़ कर दिया, और कुछ ही दिन बाद आंध्र प्रदेश में दलितों को मरी हुई गए की खाल उतारने के आरोप में बुरी तरह से पीट दिया | 
जब गोरक्षकों का उपद्रव जारी रहा, तो भाजपा सरकार की निंदा के चलते मई 2017 में केंद्रीय मंत्री नितिन गडकरी ने भी गोरक्षसों का विरोध किया | उन्होंने कहा कि ‘जो लोग यह कर रहे हैं वे हमारे लोग नहीं हैं. जिन लोगों ने ऐसा किया वे गलत हैं. हम उनके साथ नहीं हैं. प्रधानमंत्री ने उनकी निंदा की है... हम सबने निंदा की है.' महाराष्ट्र में सामाजिक न्याय और अधिकारिता राज्य मंत्री रामदास अठावले ने कहा कि अपने जीवनयापन के लिए मरी हुई गायों की खाल निकालने वाले दलितों के विरुद्ध हिंसा दुर्भाग्यपूर्ण है। बिहार के मुख्यमंत्री नीतीश कुमार ने भाजपा और गोरक्षकों का उपहास उड़ाते हुए कहा की अपने आप को गोरक्षक बताने वालों को लावारिस गायों की सेवा करने पर अपना ध्यान केंद्रित करना चाहिए | 
