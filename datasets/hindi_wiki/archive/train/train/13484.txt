पायोनियर 11 एक 259 किलोग्राम का अमेरिकी अंतरिक्ष यान है। इसे 6 अप्रैल 1973 को अमेरिकी अंतरिक्ष अनुसन्धान संस्था नासा ने एक रॉकेट के ज़रिये अंतरिक्ष में छोड़ा। हमारे सौर मंडल के क्षुद्रग्रह घेरे और बृहस्पति ग्रह से गुजरने वाला यह दूसरा मानव-कृत यान था। 2 दिसम्बर 1974 में यह बृहस्पति से केवल 43,000 किमी की दूरी से निकला। 1979 में यह पहला यान बना जिसने शनि ग्रह के समीप जाकर उसपर अनुसन्धान किया और उसकी तस्वीरें वापस पृथ्वी भेजीं। चलते-चलते यह हमारे सौर मंडल के बाहरी क्षेत्रों में जा पहुँचा है। कम ऊर्जा के कारण 30 नवम्बर 1995 के बाद इस यान का पृथ्वी से संपर्क टूट गया।
