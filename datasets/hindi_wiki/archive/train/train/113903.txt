दिलीप सिंह जूदेव छत्तीसगढ़ के राजनीतिज्ञ एवं अटल बिहारी वाजपेयी के नेतृत्व वाली भारतीय जनता पार्टी अभिनीत राजग सरकार में वे वन एवं पर्यावरण राज्यमंत्री थे। वे जशपुर के राजपरिवार से संबंधित थे तथा मध्य भारत के जनजातीय लोगों में अत्यन्त लोकप्रिय थे । वे बिलासपुर से लोकसभा सांसद थे।
जूदेव की प्रसिद्धि उनके द्वारा किए गये राष्ट्रवादी कार्यों के लिए हैं। उन्होने 'घरवापसी' नामक अभियान चलाया जिसको भारी समर्थन मिला। इस अभियान के अन्तर्गत हजारों लोगों को पुनः हिन्दू धर्म में दीक्षित किया गया जो ईसाई मिशनरियों के प्रभाव में आकर पहले ईसाई बन गये थे।
जूदेव के ऊपर वर्ष 2003 में छत्तीसगढ़ में खनन अधिकारों के बदले घूस लेने का आरोप लगा। यह आरोप सण्डे न्यूज़पेपर द्वारा लगाया गया था जिन्हें घूस प्रकरण का एक वीडियो प्राप्त हुआ था। हालांकि उन्होंने इन आरोपों का खण्डन किया तथा, ईसाई मिशनरियों और काँग्रेस पार्टी ख़ासकर अजीत जोगी पर निशाना साधते हुए, इसे स्वयं को भ्रष्टाचार में फँसाने वाला एक षडयंत्र करार दिया। जूदेव ने 17 नवम्बर 2003 को अपने मंत्री पद से त्यागपत्र दे दिया।
14 अगस्त 2013 को वृक्क और यकृत में संक्रमण की वजह से उनका निधन हो गया।
