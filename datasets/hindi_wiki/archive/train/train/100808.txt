अइज़ोल ज़िला भारतीत राज्य मिज़ोरम के आठ ज़िलों में से एक है। इस ज़िले के उत्तर में कोलासिब ज़िला, पश्चिम में ममित ज़िला, दक्षिण में सेरछिप ज़िला और पूर्व में चम्फाई ज़िला अवस्थित है। ज़िले का क्षेत्रफल 3,577 वर्ग किलोमीटर है। इस ज़िले का मुख्यालय अइज़ोल है जो कि मिज़ोरम की राजधानी भी है। भारत की जनगणना 2011 के अनुसार यह ज़िला मिज़ोरम का सबसे अधिक जनसंख्या वाला ज़िला है। 
ज़िले का नाम इसके मुख्यालय अइज़ोल नगर के नाम पर रखा गया है। मिज़ो भाषा में अइ का अर्थ हल्दी तथा ज़ोल का अर्थ मैदान से है। अतः इसका अर्थ हल्दी के मैदानों से है।
भारत की जनगणना 2011 अनुसार अइज़ोल ज़िले की जनसंख्या 400,309 है, जो कि लगभग ब्रुनेई के बराबर है। इस प्रकार से जनसंख्या के अनुसार इस ज़िले का भारत के 640 ज़िलों में 557वाँ स्थान है। ज़िले का जनसंख्या घनत्व 112 प्रत्येक वर्ग किलोमीटर में निवासी है। 2001-11 के दौरान जनसंख्या वृद्धि दर 24.07% है। इस ज़िले का लिंगानुपात दर 1009 महिला प्रति 1000 पुरुष तथा साक्षरता दर 97.89% है।
यहाँ पर 94.71% इसाई, 3.31% हिन्दू, 1.31% मुस्लिम, 0.39% बौद्ध, 0.13% अन्य, 0.03% सिक्ख तथा 0.02% जैन धर्म के अनुयायी हैं। इसके अतिरिक्त 0.1% लोगों ने अपना धर्म का उल्लेख नहीं किया है। 
