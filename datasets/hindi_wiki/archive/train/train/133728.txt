असिन थोट्टूमकल केवल असिन नाम से लोकप्रिय पूर्व भारतीय फिल्म अभिनेत्री हैं जो कि केरल राज्य से हैं।
सथ्यन अन्थिक्कड़ की 'नरेंद्र मकान जयकंथान वाका' फिल्म से उन्होंने अभिनय की शुरुआत की। असिन को अपनी पहली व्यावसायिक सफलता 2003 में 'अम्मा नन्ना ओ तमिल अम्मई' नामक फिल्म से मिली और उन्होंने इसी फिल्म के लिए दक्षिण फ़िल्मफ़ेयर पुरस्कार में सर्वश्रेष्ठ तेलुगू अभिनेत्री का पुरस्कार जीता।
कई फ़िल्में प्रदर्शित होने के बाद उनकी दूसरी तमिल फिल्म, गजिनी आई। इसमें अपने प्रदर्शन के लिए उन्हें अपना दूसरा सर्वश्रेष्ठ अभिनेत्री का दक्षिण फ़िल्मफ़ेयर पुरस्कार मिला। उन्होंने कई सफल फिल्में की जैसे, रोमांचक फिल्म गजिनी और एक्शन कॉमेडी फिल्म वारालारू में प्रमुख महिला की भूमिका निभाई है। असिन ने गजिनी फिल्म से बॉलीवुड में पर्दार्पण किया, जो कि उन्हीं की इसी नाम की तमिल फिल्म की रीमेक हैं। इस फिल्म के लिए उन्होंने फ़िल्मफ़ेयर महिला प्रथम अभिनय पुरस्कार भी जीता।
असिन कोचीन के एक कैथलिक परिवार में पैदा हुई थी। उनके पिता, जोसेफ थोट्टूमकल मूल रूप से थोडूपुझा से हैं और अपना कारोबार बंद करके अपनी बेटी के अभिनय व्यवसाय को सँभालने का फैसला लेने से पहले वह कई व्यवसाय से जुड़े हुए थे और उन्हें एक कामयाब और प्रमुख व्यवसायी माना जाता था। इसके अलावा असिन के पिता उन्हें उनके सारे विदेशी शूटिंग में उनका साथ देते हैं। उनकी माता, सेलिन थोट्टूमकल ने, अपनी बेटी के साथ रहने के लिए अपनी गृहस्थी कोचीन से चेन्नई और वहां से मुंबई ले जाने के बावजूद एक सर्जन के रूप में अपना काम जारी रखा है। असिन कहती हैं कि उनके नाम का मतलब "शुद्ध और पाप रहित" होता है। वह दावा करती है कि "उनके नाम में रहा अक्षर 'अ' संस्कृत से लिया गया है जिसका अर्थ है 'रहित' और बाकी का नाम 'सिन' अंग्रेज़ी से लिया गया है जिसका अर्थ 'पाप' है।
असिन थोट्टूमकल ने 2001 में सथ्यन अन्थिक्कड़ की मलयालम फिल्म नरेंद्र मकान जयकंथान वाका में सहायक अभिनेत्री की भूमिका से अभिनय क्षेत्र में पर्दार्पण किया, तब उनकी उम्र 15 साल की थी। अपनी पढ़ाई पूरी करने के लिए एक साल तक फिल्म जगत से बाहर रहने के बाद, असिन को एक अभिनेत्री के रूप में सफलता दिलाने वाली फिल्म, अम्मा नन्ना ओ तमिल अम्मई में रवि तेजा के साथ वापस आयीं। यह उनकी पहली तेलुगु भाषा की फिल्म थी जिसमें उन्होंने एक तमिल लड़की का चरित्र निभाया। इसने उन्हें सर्वश्रेष्ट अभिनेत्री का दक्षिण फ़िल्मफ़ेयर पुरस्कार दिलाया। उसी साल उन्होंने अपनी दूसरी तेलुगु फिल्म, शिवमणि में नागार्जुन के साथ अपने अच्छे अभिनय के लिए सर्वश्रेष्ठ अभिनेत्री का संतोषम पुरस्कार जीता। उसके बाद आई दो तेलुगु फिल्में, लक्ष्मी नरसिम्हा और घर्षण, दोनों में उन्होंने पुलिस अधिकारी की प्रेमिका की भूमिका निभाते हुए, दो सफल फिल्में दी। इससे उन्होंने तेलुगू फिल्म उद्योग में प्रमुख अभिनेत्री के रूप में अपना स्थान और मजबूत कर लिया।
असिन की पहली तमिल भाषा की फिल्म एम.कुमारन सन ऑफ़ महालक्ष्मी थी, जिसमें उन्होंने जयम रवि के साथ अभिनय किया। असिन ने अपनी ही फिल्म अम्मा नन्ना ओ तमिल अम्मई का चरित्र इस रीमेक फिल्म में भी निभाया। यहाँ उन्हें मूल फिल्म के तमिल लड़की के चरित्र की जगह मलयाली लड़की के रूप में चित्रित किया गया। असिन की तमिल फिल्म उद्योग की यह पहली फिल्म, सन् 2004 के दौरान तमिल सिनेमा की सबसे बड़ी सफल फ़िल्मों में से एक बन गयी। एक संक्षिप्त अंतराल के बाद तेलुगु फिल्म चक्रम करने के लिए लौटने के बाद, वह उल्लम केट्कुमाए में भी दिखाई दीं। यह फिल्म, असल में सन् 2002 में, मूल रूप से असिन को एक प्रमुख अभिनेत्री के रूप में प्रस्थापित करने के लिए शुरू की गयी थी। जिसमें उनके साथ नए कलाकार आर्य और पूजा उमाशंकर भी थें। जीवा द्वारा निर्देशित, यह एक कॉलेज प्रेम कहानी थी, जो एक लंबी देरी के बाद पूरी हो पायी लेकिन अंत में बॉक्स ऑफिस पर सफल उपक्रम बन गयी और असिन एवं इस फिल्म में काम करने वाले अन्य मुख्य कलाकारों के लिए व्यापक अवसर पैदा करने वाली साबित हुईं।
उल्लम केट्कुमाए के प्रदर्शित होने के बाद, तमिल फिल्म उद्योग के कई प्रमुख अभिनेताओं के साथ क्रमशः गजिनी, माजा, शिवकासी और वारालारू जैसी फिल्में स्वीकार करते हुए असिन एक अग्रणी नायिका के रूप में स्थापित हो गयीं। असिन को सबसे ज्यादा सफलता प्रदान करने वाली फिल्म गजिनी थी। ए.आर.मुरुगादोस द्वारा निर्देशित तथा सूर्या और नयनतारा के साथ सह अभिनीत, इस फिल्म ने उन्हें सर्वश्रेष्ठ अभिनेत्री (तमिल]] का दक्षिण फ़िल्मफ़ेयर पुरस्कार दिलाया। इस फिल्म में उन्होंने कल्पना नाम की एक जिंदादिल मॉडल की भूमिका निभाई थी। सिफी.कॉम ने उनका वर्णन करते हुए "जादुई" कहकर उनके अभिनय की प्रशंसा की और एक "प्यारी बडबड करनेवाली लड़की' के रूप में उनके चरित्र की सराहना करते हुए कहा की, उनके रोमांटिक एवं मर्मस्पर्शी और हार्दिक अभिनय दर्शाते हुए दृश्य को उन्होंने जो विशाल अभिनय क्षमता के साथ निभाएं हैं, वह लाजवाब हैं।" सन 2005 में दीवाली के बाद, असिन की दो फिल्में, शिवकासी और माजा प्रदर्शित हुई। जिसमें से दूसरी फिल्म औसत सफल साबित हुई और पूर्व फिल्म में असिन की खराब भूमिका होने के बावजूद, बॉक्स ऑफिस पर व्यावसायिक रूप से सफल रही।
उसके अगले वर्ष, लंबे समय से बन रही उनकी फिल्म, वारालारू जिसमें वह अजित कुमार के साथ अभिनय कर रही थी, सन् 2006 की तमिल सिनेमा की सबसे बड़ी सफल फिल्म बन गई। फिल्म के नायक केंद्रित विषय ने असिन को अभिनय का कम मौका दिया, लेकिन अपनी भूमिका अच्छी तरह से करने के लिए आलोचकों द्वारा सराही गई। असिन की एक और सफल फिल्म, पवन कल्याण की अन्नावाराम थी, जिसमें वह बुरे किरदार को चित्रित कर रही थी। जनवरी, 2007 में, असिन दो अलग फिल्मों, आलवार और पोक्किरी में, अजित कुमार और विजय के साथ मुख्य भूमिका में नज़र आयीं। जिसमें से दूसरी फिल्म सफल रही और आलवार असफल रही। जहाँ आलवार में असिन की भूमिका की आलोचना हुई, वहीँ पोक्किरी में उनके प्रदर्शन की आलोचकों ने जमकर सराहना की। उस वर्ष की उनकी अंतिम फिल्म हरि की वेल थी, जो 2007 में दिवाली पर प्रदर्शित हुई। यह उनकी तीसरी लगातार सफल फिल्म रही जो दीवाली के सीज़न में प्रदर्शित हुई। असिन इस फिल्म में एक टीवी एंकर के चरित्र में नज़र आई थी। उनकी इस भूमिका के लिए सराहना की गयी।
असिन के.एस.रविकुमार की, प्रसिद्ध रचना दसावथारम में कमल हासन के साथ अपनी पहली दोहरी भूमिका में दिखाई दीं। कमल हासन ने इस फिल्म में दस भूमिकाएँ निभाई थी। यह फिल्म जो सितंबर 2006 से शुरू की गयी थी, असिन की अब तक की सबसे बड़ी फिल्म बन गई। कमल हासन की दस भूमिकाओं में होने की वजह से उनका रोल दब जाने के बावजूद, असिन की इस फिल्म में भूमिका के लिए प्रशंसा की जाती है और इस फिल्म के चरित्र को उनकी "अब तक की सर्वश्रेष्ठ" भूमिकाओं में से एक माना जाता है। जिन में से एक चरित्र वैष्णाविते का है जो 12 वीं शताब्दी में दर्शाया गया है और अन्य चरित्र चिदंबरम से एक ब्राह्मण लड़की का है। दसावथारम बाद में दक्षिण भारतीय फिल्म इतिहास में सबसे बड़ी फिल्मों में से एक बन गयी। दक्षिण भारत में खुद को एक प्रमुख अभिनेत्री के रूप में स्थापित करने बाद, राष्ट्रव्यापी प्रसिद्धि पाने के लिए, असिन ने बॉलीवुड में जाने का विकल्प चुना। उनकी पहली हिंदी फिल्म, आमिर खान के साथ अभिनीत गजिनी हैं जो इसी नाम की उन्हीं की सफल फिल्म की रीमेक है। प्रदर्शित होने पर, फिल्म को आलोचकों और आम जनता से सकारात्मक प्रतिक्रिया प्राप्त हुई और असिन की "शानदार" अभिनय के लिए प्रशंसा हुई। जानेमाने समीक्षक, तरण आदर्श ने उनकी पहली हिंदी फिल्म को "शानदार" बताया और लिखा की "आमिर खान के कद के एक अभिनेता के साथ परदे को साझा करने के लिए और फिर भी अपने प्रदर्शन के बाद स्मृति में रहना आसान नहीं है। वह एकदम नई और दर्शनीय लगती हैं और उन्होंने अपना किरदार बखूबी निभाया हैं"। अगली बार असिन विपुल शाह की लंदन ड्रीम्स में सलमान खान और अजय देवगन के साथ नज़र आई। जिसमें वह एक पांच मंडली बैंड के एक सदस्य की भूमिका में थी।
2011 में उनकी पहली फिल्म रेडी थी। फिर उसके बाद वह 2012 में अक्षय कुमार के साथ हाउसफुल 2 में नज़र आई। वह अगली बार बोल बच्चन में दिखाई दी। उनकी 2012 में एक और फ़िल्म, खिलाड़ी 786 आई। इसमें फिर वो अक्षय कुमार के साथ थी। असिन 2013 और 2014 में किसी भी फिल्म में नज़र नहीं आई। 2015 में उनकी अब तक अंतिम फिल्म ऑल इज वेल आई थी जिसमें वो अभिषेक बच्चन और ऋषि कपूर के साथ थी।
असिन मुम्बई में रहती हैं। जनवरी 2016 में असिन ने माइक्रोमैक्स के सह-संस्थापक राहुल शर्मा से विवाह किया। शादी के बाद उन्होंने अभिनय करियर छोड़ने का फैसला किया।
