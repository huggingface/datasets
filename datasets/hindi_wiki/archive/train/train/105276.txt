दक्षिण क़ज़ाख़स्तान प्रांत मध्य एशिया के क़ज़ाख़स्तान देश का एक प्रांत है। इसकी राजधानी शिमकेंत नाम का शहर है। इस प्रांत की दक्षिणी सरहद उज़बेकिस्तान से लगती है और उज़बेकिस्तान की राजधानी ताशकेंत इसके बहुत पास है। मध्य एशिया की प्रसिद्ध नदी सिर दरिया इस प्रांत से होते हुए अरल सागर की तरफ़ गुज़रती है। यहाँ से तुर्कमेनिस्तान के तुर्कमेनाबात शहर से रूस के ओम्स्क शहर तक जाने वाली तेल की एक महत्वपूर्ण पाइप-लाइन भी निकलती है। शिमकेंत में कच्चे खनिजों से तेल, सीसा और जस्ता के कई कारख़ाने हैं।
दक्षिण क़ज़ाख़स्तान प्रांत में देश के किसी भी अन्य प्रांत से अधिक घनी आबादी है। इसकी वजह यहाँ का अनुकूल मौसम, बेहतर सिंचाई का बंदोबस्त और ताशकेंत, समरक़न्द और बुख़ारा जैसे प्राचीन मध्य एशियाई शहरों की नज़दीकी है। इस प्रांत की आबादी भी तेज़ी से बढ़ रही है, क्योंकि स्थानीय कज़ाख़ और उज़बेक परिवारों में 5 से 8 बच्चे होना आम बात है और ऊपर से उत्तरी उज़बेकिस्तान से भी बहुत से लोग यहाँ आकर व्यवसाय ढूंढते हैं।
क़ज़ाख़स्तान के सभी अन्य प्रान्तों में रूसी जाति के लोग आबादी का सबसे बड़ा या दूसरा सबसे बड़ा समुदाय हैं लेकिन दक्षिण क़ज़ाख़स्तान अकेला ऐसा प्रांत है जहाँ ऐसा नहीं है। यहाँ का सबसे बड़ा समुदाय कज़ाख़ है और 2009 की जनगणना में वे पूरी आबादी के 72% थे। दूसरा सबसे बड़ा समुदाय उज़बेक हैं और वे आबादी के 18% थे। रूसी, ताजिक, कोरियाई और कुर्द लोग भी यहाँ रहते हैं। सोवियत संघ के ख़त्म हो जाने के बाद बहुत से रूसी लोग इस प्रांत को छोड़कर रूस चले गए हैं।
कारामूर्त बस्ती में बर्फ़बारी
केंताऊ शहर में नान-रोटी बनाने वाली महिलाएँ
ख़ोजा अहमद यसावी का मक़बरा
पहाड़ी क्षेत्र
सयरम शहर का नज़ारा
साँचा:क़ज़ाख़स्तान के प्रांत
