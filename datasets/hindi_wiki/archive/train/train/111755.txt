सीस्तान द्रोणी या सीस्तान बेसिन दक्षिण-पश्चिमी अफ़्ग़ानिस्तान और दक्षिण-पूर्वी ईरान में स्थित एक बंद जलसंभर इलाका है। यह दुनिया के सबसे शुष्क क्षेत्रों में से एक है और यहाँ अक्सर सूखा पड़ता है। यहाँ पर अफ़्ग़ानिस्तान के पर्वती क्षेत्रों से बहुत से नदी-झरने पानी लाते हैं तो अफ़्ग़ानिस्तान की गोदज़रेह द्रोणी में जाते हैं । यहाँ पर हिन्दु कुश पर्वतों से उभरने वाली हेलमंद नदी भी अपना पानी लाती है।
सीस्तान द्रोणी के क्षेत्र में पिछले 5000 सालों से संस्कृतियाँ बस रहीं हैं और यहाँ कई पुरातन स्थल मिलें हैं। इसके ईरान वाले क्षेत्र में शहर-ए-सोख़्ता 3100 ईसापूर्व में स्थापित हुआ था। यह हेलमंद नदी की एक उपनदी पर स्थित था जो अब सूख चुकी है, जिस से इसके निवासियों को मजबूरन यह नगर छोड़ना पड़ा। सीस्तान द्रोणी में अफ़्ग़ानिस्तान का ज़रंज शहर भी है जो मध्यकाल में संस्कृति का एक महत्वपूर्ण केंद्र हुआ करता था, लेकिन अब काफ़ी हद तक रेगिस्तानी रेतों से ढका जा चुका है। यहाँ के दश्त-ए-मार्गो इलाक़े में सिंचाई की नहरों और खेतों के निशान मिले हैं जो अब रेत से भरकर वीरान हुए पड़े हैं। आधुनिक युग में इस क्षेत्र में आबादी बहुत कम है।
द्रोणी या जलसंभर उस भौगोलिक क्षेत्र को कहते हैं जहाँ वर्षा अथवा पिघलती बर्फ़ का पानी नदियों, नेहरों और नालों से बह कर एक ही स्थान पर एकत्रित हो जाता है। भारत में यमुना का जलसंभर वह क्षेत्र है जहाँ यमुना नदी में विलय हो जाने वाले सारे नदी नाले फैले हुए है और जिसके अंत से केवल यमुना नदी ही निकास करती है। बंद जलसंभर ऐसा जलसंभर होता है जिसमें वर्षा अथवा पिघलती बर्फ़ का पानी एकत्रित हो कर किसी नदी के ज़रिये समुद्र या महासागर में बहने की बजाय किसी सरोवर, दलदली क्षेत्र या शुष्क क्षेत्र में जाकर वहीँ रुक जाता है। अंग्रेज़ी में "द्रोणी" को "बेसिन", "जलसंभर" को "वॉटरशॅड" या "कैचमेंट" और बंद जलसंभर को "एनडोरहेइक बेसिन" कहा जाता है।
