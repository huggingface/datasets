किशनगंगा नदी कश्मीर क्षेत्र की एक नदी है। इसका नाम पाकिस्तान में बदलकर नीलम नदी कर दिया गया है।
किशनगंगा नदी जम्मू व कश्मीर राज्य के सोनमर्ग शहर के पास स्थित किशनसर झील से शुरू होती है और उत्तर को चलती है जहाँ बदोआब गाँव के पास द्रास से आने वाली एक उपनदी इसमें मिल जाती है। फिर यह कुछ दूर तक नियंत्रण रेखा के साथ-साथ चलकर गुरेज़ के पास पाक-अधिकृत कश्मीर के गिलगित-बल्तिस्तान क्षेत्र में दाख़िल हो जाती है। वहाँ से पश्चिम की तरफ़ बहकर यह मुज़्ज़फ़राबाद के उत्तर में झेलम नदी में जा मिलती है। इसके कुल 245 किमी के मार्ग में से 50 किमी भारतीय नियंत्रण वाले इलाक़े में आता है और शेष 195 किमी पाक-अधिकृत कश्मीर में।
किशनगंगा वादी, जिसे पाकिस्तान नीलम वादी कहता है, एक 250 किमी लम्बी हरी-भरी हिमालय की गोद में स्थित तंग घाटी है। यह मुज़्ज़फ़राबाद​ से होकर अठमुक़ाम तक जाती है। यहाँ हिन्दू व बौद्ध धर्मों का ऐतिहासिक शिक्षा संस्थान, शारदा पीठ, स्थित है। यह पूर्व क्षेत्र सरस्वती देवी से सम्बंधित माना जाता था और इसे पुराने ज़माने में 'शारदादेश' भी कहा जाता था।
नीलम वादी में प्रवेश करने के दो रास्ते हैं। एक तो मुज़्ज़फ़राबाद​ से आता है और दूसरा ख़ैबर-पख़्तूनख़्वा के मानसेहरा ज़िले के काग़ान​ शहर से।
