
रॉस 128 कन्या तारामंडल में बेटा वर्जिनिस तारे के समीप स्थित एक लाल बौना तारा है। इसका द्रव्यमान सूरज के द्रव्यमान का केवल 15% और त्रिज्या सूरज की त्रिज्या का 21% है। इसका सापेक्ष कांतिमान 11.13 है, जो काफ़ी धुंधला है और जिसे देखने के लिए दूरबीन आवश्यक है। यह पृथ्वी से लगभग 10.89 प्रकाशवर्ष की दूरी पर स्थित है। इसके इर्द-गिर्द परिक्रमा कर रहा एक बहिर्ग्रह सन् 2017 में ज्ञात हुआ था, जिसका नाम रॉस 128 बी रखा गया।
मई 12, 2017 को आरेसिबो वेधशाला में रॉस 128 का अध्ययन कर रहे वैज्ञानिकों को कुछ रहस्यमय रेडियो संकेत मिले। दस मिनट के काल तक यह रेडियो संकेत लगभग सामयिक था और इसकी आवृत्ति घटती जा रही थी। जुलाई 16, 2017 को खगोलजीववैज्ञानिक एबेल मेंडेज़ ने ट्विटर पर इस विचित्र संकेत की पुष्टि करी और यह भी कहा कि ऐसा संकेत पहले कभी-भी किसी लाल बौने से आता हुआ नहीं देखा गया है। लेकिन उसके बाद ऐसा संकेत आरेसिबो समेत किसी भी वेधशाला द्वारा दोबारा नहीं पाया गया है, जिस से यह आशंका होती है कि यह उस तारे से नहीं आया था बल्कि पृथ्वी की परिक्रमा करते हुए किसी कृत्रिम उपग्रह से उत्पन्न हुआ हो सकता है जो गलती-से तारे से आता हुआ समझा गया।
