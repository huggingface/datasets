
सोनकुत्ता या वनजुक्कुर कुत्तों के कुल का जंगली प्राणी है जो दक्षिण एशिया और दक्षिण पूर्व एशिया में पाया जाता है। यह अपनी प्रजाति का इकलौता जीवित प्राणी है जो कि कुत्तों से दंतावली और स्तनाग्रों में अलग है। अब यह अंतर्राष्ट्रीय संगठन द्वारा विलुप्तप्राय प्रजाति घोषित हो गई है क्योंकि इनके आवासीय क्षेत्र में कमी, शिकार की कमी, अन्य शिकारियों से स्पर्धा और शायद घरेलू या जंगली कुत्तों से बीमारी सरने के कारण इनकी संख्या तेज़ी से घट रही है।यह एक निहायत सामाजिक प्राणी है जो कि बड़े कुटुम्बों में रहता है जो कि अक्सर शिकार के लिए छोटे टुकड़ों में बँट जाते हैं। अफ्री़की जंगली कुत्तों की भांति और अन्य कुत्तों के विपरीत ढोल शिकार के बाद अपने शावकों को पहले खाने देता है। हालाँकि ढोल मनुष्यों से डरता है, लेकिन इनके झुण्ड बड़े और खतरनाक प्राणियों, जैसे जंगली शूकर, जंगली भैंसा तथा बाघ पर भी आक्रमण करने से नहीं हिचकिचाते हैं।
चूँकि ढोल शब्द सिर्फ अंग्रेज़ी भाषा में ही बोला जाता है अतः इस शब्द की व्युत्पत्ति का अनुमान लगाना कठिन है, लेकिन ऐसा अनुमान है कि यह शब्द कन्नड़ भाषा के तोला शब्द से उद्घृत हुआ है जिसका अर्थ है भेड़िया। इसके अन्य पर्याय हैं जंगली कुत्ता, लाल भेड़िया, चेन्नई, लाल कुत्ता, और पहाड़ी भेड़िया। 
देसी भाषा में ढोल के कई नाम हैं मसलन लाल राक्षस, जंगली राक्षस हिमालय के इलाकों में इसको भौसा, भंसा और बुआन्सु के नामों से बुलाया जाता है।
