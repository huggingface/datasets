प्रेरी पृथ्वी के समशीतोष्ण क्षेत्र में स्थित विशाल घास के मैदानों को कहा जाता है। इनमें तापमान ग्रीष्मऋतु में मध्यम और शीतऋतु में ठंडा रहता है और मध्यम मात्राओं में बर्फ़-बारिश पड़ती है। यहाँ पर वनस्पति जीवन घास, फूस और छोटी झाड़ों के रूप में अधिक और पेड़ों के रूप में कम देखने को मिलता है। ऐसे घासदार मैदानों को उत्तरी अमेरिका में "प्रेरी", यूरेशिया में "स्तॅप" या "स्तॅपी", दक्षिण अमेरिका में "पाम्पा" और दक्षिण अफ़्रीका में "वॅल्ड" कहा जाता है।
उत्तर अमेरिका की प्रेरी संयुक्त राज्य अमेरिका के मध्य भाग, कनाडा के दक्षिण-मध्य भाग और मेक्सिको के उत्तर-मध्य भाग में फैली हुई है। पिछले हिमयुग में फैलती हिमानियों ने ज़मीन पर चलकर उसे रगड़ते हुए मिटटी में बहुत उथल-पुथल करी। जब यह हिमानियाँ पिघलीं तो अपनी बर्फ़ में मिश्रित गर्द और पदार्थ की एक तह छोड़ गई जिस से इस क्षेत्र की मिटटी घासों के लिए बहुत पौष्टिक बन गई। पिछले एक लाख साल से यहाँ पर प्रेरी की घासों में क्रम-विकास चल रहा है। इतनी विस्तृत घास होने से इन क्षेत्रों में चरने वाले जानवरों के विशाल झुण्ड भी रहने लगे, जैसे की अमेरिकी बाइसन और भिन्न प्रकार के हिरण। इन जानवरों के झुंडों का शिकार करके बहुत से मूल अमेरिकी आदिवासी क़बीले भी एक समृद्ध शिकारी-फ़रमर जीवनी जीने में सक्षम थे। सूखे के मौसम में यहाँ भयंकर आग भी फैलती रहती थी इसलिए इन घासों में आग के बाद स्वयं को फिर से फैलाने की क्षमता बन गई और कुछ के लिए तो नियमित रूप से आग लगना उनके पनपने के लिए ज़रूरी भी हो गया। आग लगने से पेड़ तो मारे जाते हैं, लेकिन घास फिर भी वापस आ जाती है। जब यूरोपियाई लोग अमेरिका में आकर बसे तो उन्होने बहुत से प्रेरी क्षेत्र को कृषि के इलाक़ों में बदल दिया।
