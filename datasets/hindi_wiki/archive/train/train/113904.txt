उत्तरी सीमाएँ प्रान्त, जिसे औपचारिक अरबी में मिन्तक़ाह​ अल-हुदूद अल-शमालीया कहते हैं, सउदी अरब का पश्चिमोत्तरी प्रान्त है। इसकी सीमाएँ इराक़ के साथ लगती हैं। यह सउदी अरब का सबसे कम आबादी वाला प्रान्त है।
उत्तरी सीमाओं का बड़ा भाग 500-900 मीटर की ऊँचाई पर विस्तृत एक पत्थरीला रेगिस्तान है जहाँ कृषि करना बहुत मुश्किल है। इसके अधिक भागों में ख़ानाबदोश बदू लोग रहते हैं। पुराने ज़माने में बग़दाद से आते तीर्थयात्री यहीं से गुज़रकर मक्का और मदीना जाते थे, इसलिए इस क्षेत्र में हमेशा से चहल-पहल रही है। 1947 के बाद इस क्षेत्र से तेल की पाइपलाइन निकाली गई जो पहले जोर्डन और फिर लेबनान की एक बंदरगाह जाती है। इसी तेल-प्रसार व्यवस्था के इर्द-गिर्द प्रांत के अरअर, रफ़हा और तुरैफ़ शहर पनपे।
