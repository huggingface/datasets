
कोस्तानय​ प्रांत मध्य एशिया के क़ाज़ाख़स्तान देश का एक प्रांत है। इसकी राजधानी भी कोस्तानय​ नाम का शहर ही है। इसके अलावा रुदनीय भी इस राज्य का एक अन्य प्रमुख शहर है।
कोस्तानय प्रान्त यूराल पहाड़ों के पास और रूस की सीमा पर स्थित है। यहाँ की भूमि ज़्यादातर समतल है और इसके काफ़ी भाग में बहुत ही उपजाऊ काले रंग की चेरनोज़ेम मिटटी है। बहुत से नदी-झरने इस से गुज़रते हैं। तोबोल नदी, जो इरतिश नदी की एक महत्वपूर्ण उपनदी है, इसी प्रांत से शुरू होकर उत्तर को रूस की तरफ बहती है। सूबे में 5000 से अधिक झीलें गिनी गई हैं। उत्तर में चीड़ के वन विस्तृत हैं और दक्षिण में स्तेपी के घास-झाड़ के मैदान फैले हुए हैं।
1950 के दशक में, जब क़ाज़ाख़स्तान सोवियत संघ का हिस्सा था, तो सोवियत संघ में अनाज की बहुत कमी हुई। उस ज़माने में सोवियत व्यवस्था में अधिकतर अनाज रूस के उपजाऊ क्षेत्रों में उगाया जाता था। सोवियत नेता निकिता ख़्रुशचेव​ ने ऐलान किया की अनाज की पैदावार बढ़ाने के लिए मध्य एशिया के स्तेपी इलाक़े की ज़मीनों पर नए सिरे से खेती शुरू की जाएगी। इस अभियान का नाम 'नई धरती' रखा गया। भारी मात्र में रूस और युक्रेन से लोग उत्तरी क़ाज़ाख़स्तान के नए खेतों में आ बसे जिस से स्थानीय समुदायों का मिश्रण भी बदल गया। यही कारण है कि कोस्तानय प्रान्त जैसे इलाक़ों में रूसी लोगों की बहुतायत है।
सन् 2006 की जनगणना के अनुसार यहाँ के 33.8% लोग कज़ाख़, 41.7% लोग रूसी और 3.9% जर्मन समुदाय के हैं। इनके अलावा यहाँ बेलारूसी और तातार समुदाय भी बसते हैं। सोवियत संघ के ख़त्म हो जाने के बाद यहाँ से रूसी और जर्मन लोग धीरे-धीरे रूस और जर्मनी जा रहें हैं जिस से इनकी जनसँख्या इस प्रांत में घट रही है।
