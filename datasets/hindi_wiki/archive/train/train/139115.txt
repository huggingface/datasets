
कोन्या उरगेन्च या कोन्ये उरगेन्च मध्य एशिया के तुर्कमेनिस्तान देश के पूर्वोत्तरी भाग में उज़बेकिस्तान की सरहद के पास स्थित एक बस्ती है। यह उरगेन्च की प्राचीन नगरी का स्थल है जिसमें 12वीं सदी के ख़्वारेज़्म क्षेत्र की राजधानी के खँडहर मौजूद हैं। 2005 में यूनेस्को ने इन खँडहरों को एक विश्व धरोहर स्थल घोषित कर दिया।
कोन्या उरगेन्च कभी आमू दरिया के किनारे बसा हुआ और रेशम मार्ग पर स्थित एक महान शहर हुआ करता था। इसकी स्थापना की सही तिथि तो मालूम नहीं लेकिन यहाँ के किर्कमोला क़िले को देखकर लगता है कि यह हख़ामनी काल के कुछ बाद स्थापित हुआ हो। 12वीं और 13वीं शताब्दियों में यह ख़्वारेज़्मी साम्राज्य की राजधानी बना और बुख़ारा को छोड़कर मध्य एशिया की सबसे शानदार नगरी कहलाने लगा। 1221 में मंगोल साम्राज्य के संस्थापक चंगेज़ ख़ान ने यहाँ आक्रमण किया। उसकी सेनाओं ने शहर जलाकर राख कर दिया और यहाँ के अधिकाँश नागरिकों को मौत की घाट उतार दिया गया।
चंगेज़ ख़ान के हमले के बाद शहर धीरे-धीरे फिर से स्थापित हुआ लेकिन आमू दरिया ने अचानक अपना मार्ग बदल लिया और नगर में पानी ख़त्म हो गया। 1370 में तैमूर ने भी इसपर हमला किया तो नागरिकों ने इस हमेशा के लिए छोड़ दिया। सैंकड़ों साल बाद, 1831 में तुर्कमेनों ने पुराने शहर-स्थल के बाहर एक छोटी सी बस्ती बनाई और पुराने शहरी इलाक़ें को क़ब्रिस्तान की तरह प्रयोग करने लगे। उरगेन्च नाम का एक नया शहर इस पुराने शहर से दक्षिणपूर्व में खड़ा हो गया तो इस पुराने शहर को 'पुराना उरगेन्च' बुलाया जाने लगा। नया उरगेन्च शहर अब सीमा के पार उज़बेकिस्तान में स्थित है।
कोन्या उरगेन्च के बहुत से स्थापत्य गिरकर खँडहर बन चुके हैं। आजकल यहाँ 12वीं सदी में बने तीन छोटे मक़बरे और 14वीं सदी में बना बड़ा तोरेबेग़​ हानिम मक़बरा खड़े हैं। यहाँ 11वीं शताब्दी की शुरुआत में बनी गुतलुक-तेमिर मीनार भी है, जो जाम की मीनार बनने से पहले विश्व की सबसे ऊंची ईटों से बनी मीनार हुआ करती थी। आगे चलकर 1368 में दिल्ली में क़ुत्ब मीनार पूरी की गई जो मीनार-ए-जाम से भी ऊँची थी।
यहाँ इल-अर्सलान का मकबरा भी है जिसके 12 पहलुओं वाले शंकुनुमा गुम्बज़ ने नीचे ख़्वारेज़्मी नरेश मुहम्मद द्वितीय के दादा, इल-अर्सलान, की क़ब्र है जिनका देहांत 1172 में हुआ था। इस से ज़रा उत्तर में एक विस्तृत मध्यकालीन क़ब्रिस्तान स्थित है।
