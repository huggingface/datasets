निर्देशांक: 29°35′50″N 79°39′33″E / 29.5971°N 79.6591°E / 29.5971; 79.6591अल्मोड़ा भारतीय राज्य उत्तराखण्ड का एक महत्वपूर्ण नगर है। यह अल्मोड़ा जिले का मुख्यालय भी है। अल्मोड़ा दिल्ली से 365 किलोमीटर और देहरादून से 415 किलोमीटर की दूरी पर, कुमाऊँ हिमालय श्रंखला की एक पहाड़ी के दक्षिणी किनारे पर स्थित है। भारत की 2011 की जनगणना के अनुसार अल्मोड़ा की कुल जनसंख्या 35,513 है।
अल्मोड़ा की स्थापना राजा बालो कल्याण चंद ने 1568 में की थी। महाभारत के समय से ही यहां की पहाड़ियों और आसपास के क्षेत्रों में मानव बस्तियों के विवरण मिलते हैं। अल्मोड़ा, कुमाऊं राज्य पर शासन करने वाले चंदवंशीय राजाओं की राजधानी थी। स्वतंत्रता की लड़ाई में तथा शिक्षा, कला एवं संस्कृति के उत्थान में अल्मोड़ा का विशेष हाथ रहा है।
स्कन्दपुराण के मानसखंड में कहा गया है कि कौशिका और शाल्मली नदी के बीच में एक पावन पर्वत स्थित है। यह पर्वत और कोई पर्वत न होकर अल्मोड़ा नगर का पर्वत है। यह कहा जाता है कि इस पर्वत पर विष्णु का निवास था। कुछ विद्वानों का यह भी मानना है कि विष्णु का कूर्मावतार इसी पर्वत पर हुआ था। एक कथा के अनुसार यह कहा जाता है कि अल्मोड़ा की कौशिका देवी ने शुंभ और निशुंभ नामक दानवों को इसी क्षेत्र में मारा था। कहानियाँ अनेक हैं, परन्तु एक बात पूर्णत: सत्य है कि प्राचनी युग से ही इस स्थान का धार्मिक, भौगोलिक और ऐतिहासिक महत्व रहा है।
आज के इतिहासकारों की मान्यता है कि सन् 1563 ई. में चन्द राजवंश के राजा बालो कल्याणचंद ने आलमनगर के नाम से इस नगर को बसाया था। चंदवंश की पहले राजधानी चम्पावत थी। कल्याणचंद ने इस स्थान के महत्व को भली-भाँति समझा। तभी उन्होंने चम्पावत से बदलकर इस आलमनगर को अपनी राजधानी बनाया।
सन् 1563 से लेकर 1790 ई. तक अल्मोड़ा का धार्मिक भौगोलिक और ऐतिहासिक महत्व कई दिशाओं में अग्रणीय रहा। इसी बीच कई महत्वपूर्ण ऐतिहासिक एवं राजनैतिक घटनाएँ भी घटीं। साहित्यिक एवं सांस्कृतिक दृष्टियों से भी अल्मोड़ा समस्त कुमाऊँ अंचल का प्रतिनिधित्व करता रहा।
सन् 1790 ई. से गोरखाओं का आक्रमण कुमाऊँ अंचल में होने लगा था। गोरखाओं ने कुमाऊँ तथा गढ़वाल पर आक्रमण ही नहीं किया बल्कि अपना राज्य भी स्थापित किया। 1801 में काशीपुर ब्रिटिश राज के अंतर्गत आया था। 1814 में आंग्ल गोरखा युद्ध छिड़ने पर ब्रिटिश सेना ने काशीपुर में पड़ाव डाला था। 11 फरवरी 1815 को कर्नल गार्डनर के नेतृत्व में सैनिक काशीपुर से कटारमल के लिए रवाना हुए। आगे चलकर कर्नल निकोलस के अंतर्गत 2000 सैनिकों की टुकड़ी भी इनमें जुड़ गई। नेपाल से हस्तिदल शाह भी 500 गोरखा सैनिकों को लेकर अल्मोड़ा की रक्षा को निकल पड़ा। विनयथल नामक स्थान पर इन दोनों के मध्य लड़ाई छिड़ गई, जिसमें गोरखा कमांडर हस्तिदल और जयराखा वीरगति को प्राप्त हो गए। इसके बाद इस संयुक्त टुकड़ी ने निकोलस के नेतृत्व में 25 अप्रैल 2015 को अल्मोड़ा पर आक्रमण किया, और आसानी से कब्ज़ा कर लिया। 27 अप्रैल को अल्मोड़ा के गोरखा अधिकारी, बाम शाह ने हथियार डाल दिए, और कुमाऊँ पर ब्रिटिश राज स्थापित हो गया।:148-155 सन् 1816 ई. में अंग्रेजो की मदद से गोरखा पराजित हुए और इस क्षेत्र में अंग्रेजों का राज्य स्थापित हो गया।
अल्मोड़ा नगर उत्तराखण्ड राज्य के कुमाऊँ मंडल में स्थित है। यह समुद्रतल से 1646 मीटर की ऊँचाई पर 11.9 वर्ग किलोमीटर के क्षेत्र में फैला हुआ है। यह नगरी पहाड़ी के दोनों ओर पर्वत-चोटी पर बसा हुआ है। कोशी तथा सुयाल नदियां नगर के नीचे से होकर बहती हैं।
अल्मोड़ा कुमाऊँ हिमालय की एक घोड़े की काठी के आकार की पहाड़ी की चोटी के दक्षिणी किनारे पर स्थित है। उस चोटी के पूर्वी भाग को तेलीफट, और पश्चिमी भाग को सेलीफट के नाम से जाना जाता है। चोटी के शीर्ष पर, जहां ये दोनों, तेलीफट और सेलीफट, जुड़ जाते हैं, अल्मोड़ा बाजार स्थित है। यह बाजार बहुत पुराना है और सुन्दर कटे पत्थरों से बनाया गया है। 
अल्मोड़ा में वर्ष का औसत तापमान 23.5 डिग्री सेल्सियस रहता है। 31.1 डिग्री सेल्सियस औसत तापमान के साथ जून साल का सबसे गर्म जबकि 13.3 डिग्री सेल्सियस औसत तापमान के साथ जनवरी सबसे ठंडा महीना होता है। अल्मोड़ा में वर्षा की औसत मात्रा 1132.5 मिलीमीटर है। इस जलवायु के लिए कोपेन जलवायु वर्गीकरण "CWA" है।
अल्मोड़ा नगर अपनी ऐतिहासिक विरासत के साथ साथ प्राकृतिक सुंदरता के लिए प्रसिद्ध है। नगर में एक ओर चन्दकालीन किले तथा मंदिर हैं, तो वहीं दूसरी ओर ब्रिटिशकालीन चर्च तथा पिकनिक स्थल भी उपस्थित हैं। इसके अतिरिक्त अल्मोड़ा सड़क मार्ग से पूरे कुमाऊँ क्षेत्र से जुड़ा हुआ है, इसलिए सुदूर पर्वतीय स्थलों तक भ्रमण करने वाले लोग भी अल्मोड़ा से होकर गुजरते हैं। पर्यटकों, प्रकृति-प्रेमियोम, पर्वतरोहियों और पदारोहियों की सुविधा को ध्यान में रखते हुए अल्मोड़ा आज का सर्वोत्तम नगर है। यहाँ रहने के लिए अच्छे होटल हैं। अलका होटल, अशोक होटल, अम्बैसेडर होटल, ग्रैंड होटल, त्रिशुल होटल, रंजना होटल, मानसरोवर, न्यू हिमालय होटल, नीलकंठ होटल, टूरिस्ट कॉटेज, रैन बसेरा होटल, प्रशान्त होटल और सेवॉय होटल आदि कई ऐसे होटल हैं जहाँ रहने की सुन्दर व्यवस्था है। इसके अतिरिक्त होलीडे होम, सर्किट हाऊस, सार्वजनिक निर्माण विभाग का विश्राम-गृह, वन विभाग का विश्राम-गृह और जुला परिषद का विश्राम-गृह भी सैलानियों के लिए उपलब्ध किये जा सकते हैं। यहाँ के ऊनी वस्र प्रसिद्ध है। लाला बाजार और चौक बाजार इसके केन्द्र हैं।

<div class="transborder" style="position:absolute;width:100px;line-height:0;

अल्मोड़ा के धार्मिक आंकड़े ██ हिन्दू धर्म ██ इस्लाम ██ सिख धर्म ██ अन्य 
2011 की जनगणना के अनुसार, अल्मोड़ा की जनसंख्या 35,513 है, जिसमें से पुरुषों की संख्या 18,306 है जबकि महिलाओं की संख्या 17,207 है। कुल जनसंख्या में से, नगरपालिका क्षेत्र की जनसंख्या 34,122 है, जबकि छावनी क्षेत्र की जनसंख्या 1,391 है। अल्मोड़ा नगर की साक्षरता दर 86.19% है, जो राज्य की औसत 78.82% से अधिक है।:21 पुरुषों में साक्षरता लगभग 88.06% है जबकि महिलाओं में साक्षरता दर 84.21% है।:21 
गोरखा राज के समय अल्मोड़ा में लगभग 1000 घर थे,:297 और 1821 में अल्मोड़ा की जनसंख्या 3505 थी।:115 1881 में जब इम्पीरियल गजेटियर आफ़ इण्डिया के प्रथम संस्करण का प्रकाशन हुआ, उस समय अल्मोड़ा की जनसंख्या 7,390 थी। 1951 की स्वतंत्र भारत की प्रथम जनगणना में नगर की जनसंख्या 12,757 थी, और 2001 तक यह 32,358 पहुंच चुकी थी।
कुल आबादी में से 90.84% ​​लोग हिंदू धर्म का जबकि 7.54% लोग इस्लाम का अभ्यास करते हैं। इसके अतिरिक्त नगर में अल्प संख्या में सिख, ईसाई और बौद्ध धर्म के अनुयायी भी हैं। हिंदी और संस्कृत राज्य की आधिकारिक भाषाऐं हैं जबकि कुमाऊँनी यहाँ की स्थानीय बोली है। अंग्रेजी का भी प्रयोग होता है।
अल्मोड़ा के नगर पालिका परिषद की स्थापना 1864 में हुई थी। नगर पालिका क्षेत्र की जनसंख्या 34,122 है जिसमें से 17,358 पुरुष हैं जबकि 16,764 महिलाएं हैं। 0-6 वर्ष की उम्र वाले बच्चों की संख्या 2,950 है, जो कुल आबादी का 8.65% है। नगर का लिंगानुपात 966 महिलाएं प्रति 1000 पुरुष है। कुल जनसंख्या में से 16.38% अनुसूचित जाति के जबकि 1% अनुसूचित जनजाति के हैं।
नगर में कुल 11 वार्ड हैं
2016 की सांख्यिकी पत्रिका के अनुसार अल्मोड़ा नगर में कुल 39 प्राथमिक विद्यालय, 16 माध्यमिक विद्यालय तथा 10 उच्च माध्यमिक विद्यालय हैं। 1844 में अल्मोड़ा में एक मिशन स्कूल खोला गया था जो 1871 में रामसे कॉलेज में परिवर्तित हुआ था, लेकिन फिर, उसे वापस एक हाई स्कूल में परिवर्तित किया गया। यह पहला स्कूल है, जिसने अल्मोड़ा में अंग्रेजी शिक्षा शुरू की। अल्मोड़ा टाउन स्कूल की स्थापना 1907 में हुई थी।
अल्मोड़ा कॉलेज पहले आगरा विश्वविद्यालय से संबद्ध डिग्री कॉलेज हुआ करता था। 1973 में नैनीताल में कुमाऊं विश्वविद्यालय की स्थापना के साथ ही, यह कुमाऊं विश्वविद्यालय का घटक महाविद्यालय बन गया और 1994 में इसे विश्वविद्यालय के कैंपस का दर्जा दे दिया गया। 6 सितम्बर 2016 को यहां उत्तराखण्ड आवासीय विश्वविद्यालय की स्थापना हुई, और फिर अप्रैल 2017 में अल्मोड़ा में ही स्थित उदय शंकर राष्ट्रीय संगीत नाट्य अकादमी और स्व. जगत सिंह बिष्ट राजकीय होटल मैनेजमेंट संस्थान को आवासीय विवि के अधीन कर दिया गया।
निजी वाहन अल्मोड़ा में स्थानीय परिवहन के प्रमुख साधन हैं। नगर में स्थानीय लोग आमतौर पर पैदल ही यात्रा करते हैं। पंतनगर विमानक्षेत्र निकटतम हवाई अड्डा है, जबकि काठगोदाम अल्मोड़ा का सबसे नजदीकी रेलवे स्टेशन है। अल्मोड़ा से नैनीताल 67 कि॰मी॰, काठगोदाम 90 कि॰मी॰, पिथौरागढ़ 109 कि॰मी॰ और दिल्ली 378 कि॰मी॰ की दूरी पर स्थित है। इन स्थानों के लिए नियमित बस-सेवायें उपलब्ध है। हल्द्वानी, काठगोदाम और नैनीताल से नियमित बसें अल्मोड़ा जाने के लिए चलती हैं।
अल्मोड़ा उत्तर भारत के सभी प्रमुख नगरों और उत्तराखण्ड राज्य के सभी जिला मुख्यालयों से सड़क नेटवर्क द्वारा जुड़ा हुआ है। राष्ट्रीय राजमार्ग 109 अल्मोड़ा को हल्द्वानी, भवाली, रानीखेत, द्वाराहाट और कर्णप्रयाग से जोड़ता है। इसके अतिरिक्त अल्मोड़ा से 2 अन्य राजमार्ग, राष्ट्रीय राजमार्ग 309ए और राष्ट्रीय राजमार्ग 309बी भी शुरू होते हैं। राष्ट्रीय राजमार्ग 309ए अल्मोड़ा से बागेश्वर, बेरीनाग और गंगोलीहाट होते हुए घाट पर ख़त्म होता है, और राष्ट्रीय राजमार्ग 309बी जागेश्वर, दन्या और पनार होते हुए रामेश्वर तक जाता है। 
यात्रियों को सस्ती व सुलभ सेवा प्रदान करने के उद्देश्य को लेकर सन् 1970 के दशक में अल्मोड़ा में रोडवेज डिपो की स्थापना की गई थी। नगर में उत्तराखण्ड परिवहन निगम का बस स्टेशन मालरोड में स्थित है, जहां से विभिन्न रूटों को बस सेवाएं संचालित की जाती हैं। बस अड्डे से पांच किमी दूर लोअर मालरोड में परिवहन निगम का वर्कशॉप है। मालरोड पर ही केमू का भी बस स्टेशन है। इसके अतिरिक्त धारानौला में भी एक बस स्टेशन है। लक्ष्मेश्वर में एक अंतर्राज्यीय बस अड्डा भी निर्माणाधीन है। देहरादून के बाद यह राज्य का दूसरा अंतर्राज्यीय बस अड्डा होगा। अल्मोड़ा में एक उप-क्षेत्रीय परिवहन कार्यालय भी हैजहां UK-01 नंबर से वाहनों का पंजीकरण होता है।
