ख़ोस्त पूर्वी अफ़्ग़ानिस्तान का एक शहर है। यह ख़ोस्त प्रान्त की राजधानी भी है, जो पाकिस्तान के सीमा के नज़दीक एक पर्वतीय इलाक़ा है। ख़ोस्त शहर की आबादी लगभग 1.6 लाख है और पूरे ख़ोस्त प्रान्त की जनसँख्या क़रीब 10 लाख है। यहाँ के अधिकतर निवासी पश्तो भाषी पठान हैं और सामाजिक व्यवस्था क़बीलीयाई है। अफ़ग़ानिस्तान में सोवियत युद्ध के दौरान ख़ोस्त जुलाई 1983 से नवम्बर 1987 तक विद्रोही फौजों द्वारा घिरा रहा था।
'ख़ोस्त' में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़राब' और 'ख़रीद' के 'ख़' से मिलता है।
ख़ोस्त का मौसम अफ़्ग़ानिस्तान के अन्य भागों से थोड़ा अलग है क्योंकि यह दक्षिण-पूर्व की तरफ़ खुला है जिस से भारतीय उपमहाद्वीप में गर्मियों में आने वाला मानसून यहाँ पर भी पानी बरसता है। इस बारिश के अलावा यहाँ का मौसम शुष्क है। यहाँ की सर्दियाँ भी ज्यादा भयंकर नहीं होतीं - पाला तो पड़ता है लेकिन बर्फ़ बहुत कम पड़ती है। सर्दियों में न्यूनतम औसत तापमान शून्य से ज़रा कम होता है।
