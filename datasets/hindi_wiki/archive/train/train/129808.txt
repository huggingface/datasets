अनवर मसूद एक विख्यात पाकिस्तानी कवि हैं जो अधिकतर व्यंग्य कविता लिखतें हैं, हालांकि उनकी और भी विषयों पर रचनायें हैं। वे पंजाबी, उर्दू और फ़ारसी भाषाओं में लिखते हैं।
अनवर मसूद का जन्म 8 नवम्बर 1935 को पंजाब प्रांत के गुजरात शहर में हुआ । उनके जन्म के बाद, 1941 में, उनका परिवार लाहौर में जा बसा और उन्होंने वहाँ अपनी प्राथमिक पढ़ाई पूरी की। 1947 में वे फिर गुजरात वापस आ गए और वहां के पब्लिक स्कूल में शेष विद्यालय की कक्षाएं पूर्ण कीं। उसके उपरान्त उन्होंने गुजरात में ही स्थित ज़मीन्दारा कालेज से बी॰ए॰ उत्तीर्ण की और पास ही के शहर कुंजा में स्थित सरकारी इस्लामिया हाइ स्कूल में पढ़ाना आरम्भ कर दिया। कुछ समय बाद उन्होंने 1961 में लाहौर के ओरिएंटल कालेज से फ़ारसी भाषा का एम॰ए॰ स्वर्ण-पदक के साथ पूरा किया। 1962 से 1966 तक वे पाकिस्तान के विभिन्न कालेजों में पढ़ाते रहे हैं। वे अपनी पंजाबी की व्यंग्य कविताओं के लिए जाने जाते हैं जो की भारत-पाक सीमा के दोनों तरफ़ के पंजाब में अत्यंत लोकप्रिय हुईं हैं।
