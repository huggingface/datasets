राल या रेज़िन गोंद जैसा हाइड्रोकार्बन द्रव्य होता है जो वृक्षों की छाल और लकड़ी से निकलता है। अन्य पेड़ों की तुलना में चीड़ जैसे कोणधारी पेड़ों से रेज़िन अधिक मात्रा में निकलता है। रेज़िन का प्रयोग गोंद, लकड़ी की रोग़न, सुगंध और अगरबत्तियाँ बनाने के लिए सदियों से होता आया है। कभी-कभी रेज़िन जमकर पत्थरा जाता है और बड़े डलों का रूप ले लेता है जो समय के साथ ज़मीन में दफ़्न हो जाते हैं। लाखों साल बाद यह कहरुवे के नाम से बहुमूल्य पत्थरों की तरह निकाले जाते हैं और आभूषणों में इस्तेमाल होते हैं।
संस्कृत में रेज़िन के लिए बहुत से शब्द प्रयोग होते थे। 'निर्यास' पेड़ों से उत्पन्न होने वाले किसी भी द्रव्य को कहते हैं जिनमें से एक रेज़िन है। सरल के पेड़ों के रेज़िन को 'सरलद्रव' कहा जाता है। 'अराल' और 'द्रुमामय' भी रेज़िन के लिए प्रयोग होते हैं।
