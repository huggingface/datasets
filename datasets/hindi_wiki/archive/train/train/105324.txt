चार्ल्स हार्डिंग एक ब्रिटिश कूटनीतिज्ञ और राजनेता थे, जो 1910 से 1916 तक भारत के वाइसराय एवं गवर्नर-जनरल रहे थे।
हार्डिंग के पिता, चार्ल्स स्टीवर्ट हार्डिंग एक प्रसिद्ध ब्रिटिश राजनेता थे, तथा उनके दादा, सर हैनरी हार्डिंग 1844 से 1848 तक भारत के गवर्नर जनरल रह चुके थे। उन्होंने हैरो स्कूल तथा ट्रिनिटी कॉलेज, कैंब्रिज से शिक्षा प्राप्त की।
1880 में हार्डिंग ने राजनयिक सेवाओं में प्रवेश किया। 1896 में उन्हें तेहरान का प्रथम सचिव और फिर 1898 में सत्रह वरिष्ठ कर्मियों के मुकाबले सेंट पीटर्सबर्ग का प्रथम सचिव नियुक्त किया गया। विदेश मामलों के सहायक अंडर-सेक्रेटरी के रूप में एक संक्षिप्त कार्यकाल के बाद वह 1904 में रूस के राजदूत बने। 1906 में उन्हें विदेश कार्यालय में स्थायी सचिव के पद पर पदोन्नत किया गया, जहाँ उन्होंने स्वयं रूढ़िवादी होने के बावजूद, लिबरल विदेश सचिव सर एडवर्ड ग्रे के साथ मिलकर काम किया। 1907 में उन्होंने संयुक्त राज्य अमेरिका के राजदूत पद को अस्वीकार कर दिया। 1910 में हार्डिंग को केंट काउंटी में पेन्सहर्स्ट के बैरन हार्डिंग के रूप में पदोन्नत किया गया, और साथ में ही तत्कालीन सरकार ने उन्हें भारत के वाइसराय के रूप में भी नियुक्त कर दिया था।
भारत के वाइसराय के तौर पर उनका कार्यकाल यादगार रहा। उनके कार्यकाल के दौरान ही 1911 के दिल्ली दरबार में सम्मिलित होने राजा जॉर्ज पंचम स्वयं भारत आये थे। इसके साथ ही 1912 में भारत की राजधानी कलकत्ता से नई दिल्ली स्थानांतरित भी हुई थी। हालांकि भारतीय राष्ट्रवादियों ने एक बार हार्डिंग की हत्या का प्रयास किया था, परन्तु उनके कार्यकाल में आमतौर पर ब्रिटिश प्रशासन और राष्ट्रवादियों के बीच बेहतर संबंध दिखाई दिए थे। 1909 के मोर्ले-मिंटो सुधारों का कार्यान्वयन, हार्डिंग का मोहनदास गांधी का प्रशंसक होना, और उनके द्वारा दक्षिण अफ़्रीकी सरकार की भारतीय-विरोधी आप्रवासन नीतियों की आलोचना इन संबंधों के सुधरने के मुख्य कारण थे।
हार्डिंग के ये प्रयास रंग लाये, तथा प्रथम विश्व युद्ध के दौरान 1914 में भारतीयों से बेहतर औपनिवेशिक संबंधों के कारण ही ब्रिटेन कई ब्रिटिश सैनिकों को भारत में लाने के साथ-साथ कई भारतीय सैनिकों को भी भारत के बाहर के क्षेत्रों में तैनात करने में सक्षम हो पाया था। विशेष रूप से ब्रिटिश भारतीय सेना ने मेसोपोटामियन अभियान में महत्वपूर्ण भूमिका निभाई थी। 1916 में हार्डिंग इंग्लैंड लौट गए, जहाँ वह इंग्लैंड के विदेश कार्यालय में स्थायी अंडर-सेक्रेटरी के रूप में अपने पूर्व पद पर लौट आए, और आर्थर बाल्फोर के साथ सेवाें दी। 1922 में सेवानिवृत्ति लेने से पहले वह 1920 में फ्रांस में भी इंग्लैंड के राजदूत बने।
17 अप्रैल 1890 को हार्डिंग ने अपनी चचेरी बहन विनीफ्रेड सेलिना स्टर्ट से विवाह कर लिया। स्टर्ट परिवार के सदस्यों को उन दोनों के रक्तसंबन्धों, और हार्डिंग की तात्कालिक वित्तीय स्थिति के कारण इस विवाह से आपत्ति थी। विनीफ्रेड अलिंगटन के बैरन हेनरी जेरार्ड स्टर्ट की पहली पत्नी, लेडी ऑगस्टा बिंगहम से दूसरी सन्तान थी। इस युगल की एक बेटी, डायमंड हार्डिंग और दो बेटे एडवर्ड और अलेक्जेंडर हुए। एलेग्जेंडर उनके बाद पेन्सहर्स्ट के अगले बैरन हार्डिंग रहे।
हार्डिंग को सेंट जॉन द बैपटिस्ट, पेन्सहर्स्ट में दफनाया गया है। उनका सबसे बड़ा बेटा, माननीय एडवर्ड हार्डिंग, फ्रांस में 15 वें हुसर्स के लेफ्टिनेंट के रूप में सेवा करते हुए 18 दिसंबर 1914 को घायलावस्था में शहीद हो गया था। वह डेनमार्क की अलेक्जेंड्रा के गॉडसन भी थे। डायमंड हार्डिंग 3 मई 1923 को यॉर्क के ड्यूक, प्रिंस अल्बर्ट और लेडी एलिजाबेथ बोवेस-लियोन की शादी में एक ब्राइड्समेड थी।
