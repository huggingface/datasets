गुजराँवाला पाकिस्तान के पंजाब प्रांत का एक ज़िला है। गुजरात ज़िले की राजधानी गुजराँवाला शहर है। इस ज़िले की चार तहसीलें हैं - गुजराँवाला, कामोंकी, नौशहराँ विरकाँ और वज़ीराबाद। यह ज़िला पाकिस्तानी पंजाब प्रान्त के पूर्वोत्तर में स्थित है। इसकी सीमाएँ उत्तर में गुजरात ज़िले से, पूर्वोत्तर में सियालकोट ज़िले से, दक्षिण और दक्षिण पूर्व में शेख़ुपुरा ज़िले से, पश्चिम में हाफ़िज़ाबाद ज़िले से और पश्चिमोत्तर में मंडी बहाउद्दीन ज़िले से लगतीं हैं।
गुजराँवाला ज़िले में सन् 2010 में 49,10,600 लोगों की आबादी थी। इसका क्षेत्रफल क़रीब 5,988 वर्ग किमी है। इस ज़िले के असरूर गाँव को चीनी धर्मयात्री ह्वेन त्सांग द्वारा वर्णित प्राचीन ताकी शहर के रूप में पहचाना गया है। यहाँ बहुत से बौद्ध धर्म से सम्बंधित खँडहर हैं। धीरे-धीरे यह शहर गुमनाम हो गया और पंजाब में लाहौर मुख्य शहर के रूप में उभरा। आगे चलकर इस क्षेत्र का नाम गुज्जर लोगों पर पड़ा । जब पंजाब में सिख धर्म उभरा तो आने वाले महाराजा रणजीत सिंह के दादा, चरत सिंह ने इसे अपना और अपने पुत्र का गढ़ बना लिया, हालांकि तब यह एक जंगली-देहाती इलाक़ा माना जाता था। महाराजा रणजीत सिंह इसी ज़िले में पैदा हुए और जब तक उन्होंने लाहौर पर क़ब्ज़ा नहीं कर लिया तब तक यही उनकी राजधानी बना रहा। आज़ादी से पहले इस ज़िले के 50% लोग मुस्लिम, 30% हिन्दू और 10% सिख थे, लेकिन भारत के विभाजन के बाद अब यह ज़िला लगभग 100% मुस्लिम है।
गुजराँवाला शहर का रेलवे स्टेशन
रचना कालेज ऑफ़ इंजीनियरिंग एंड टेक्नोलोजी के छात्र
