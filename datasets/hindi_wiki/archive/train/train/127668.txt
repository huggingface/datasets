नंगा पर्वत दुनिया की नौवी ऊंची चोटी है। इस की ऊँचाई 8,125 मीटर या 26,658 फ़ुट है। इसे दुनिया का "क़ातिल पहाड़" भी कहा जाते है क्योंकि इसपर चढ़ने वाले बहुत से लोगों की जाने जा चुकी हैं। बीसवी सदी के पहले हिस्से में आठ हज़ार मीटर से ऊंचे पहाड़ों में इस एक पहाड़ पर सब से ज्यादा मौतें हुई हैं। नंगा परबत पाकिस्तान द्वारा नियंत्रित गिलगित-बल्तिस्तान के क्षेत्र में आता है, जिसे भारत अपना हिस्सा भी मानता है।
नंगा परबत हिमालय पर्वत शृंखला के सुदूर पश्चिमी भाग में स्थित है और आठ हज़ार मीटर से ऊंचे पहाड़ों में से सब से पश्चिमी है। यह सिन्धु नदी से ज़रा दक्षिण में और अस्तोर घाटी की पश्चिमी सीमा पर खड़ा हुआ है।
नंगा परबत के दो बड़े मुख हैं जिनपर चढ़ने वाले इस पर्वत पर चढ़ने की राह ढूंढते हैं। दक्षिण में इसका "रूपल मुख" है जो की पहाड़ के चरणों से 4,600 मीटर की सीधी दीवार है। उत्तर में इसका "रखिओट मुख" है जो सिन्धु नदी की घाटी से 7,000 मीटर की चढ़ाई है। रखिओट मुख की चढ़ाई रूपल मुख से वैसे ज़्यादा तो है लेकिन उसकी ढलान रूपल की दीवार से ज़्यादा आसान है। रूपल मुख को कुछ लोग विश्व की सब से ऊंची पहाड़ी दीवार कहते हैं। नंगा परबत के पश्चिम में एक तीसरा मुख है जिसे "दिआमिर मुख" कहा जाता है।
