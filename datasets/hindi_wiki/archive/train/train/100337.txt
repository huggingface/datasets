फ़िलिपीन गर्त, जो कभी-कभी मिन्दनाओ गर्त भी कहलाता है, पश्चिमी प्रशांत महासागर के फ़िलिपीन सागर भाग में स्थित एक 1,320 किमी तक चलने वाला एक महासागरीय गर्त है। इस गर्त की चौड़ाई लगभग 30 कि॰मी॰ है और इसका सबसे गहरा बिन्दु समुद्रतल से लगभग 10,540 मीटर नीचे है। यह पृथ्वी का तीसरा सबसे निचला स्थान है। 
फ़िलिपीन गर्त फ़िलिपीन्ज़ के लूज़ोन द्वीप से पूर्व में आरम्भ होकर दक्षिणपूर्वी दिशा में चलकर इण्डोनेशिया के मालुकू द्वीपसमूह के उत्तरी भाग में हालमाहेरा द्वीप के पास तक चलता है। इस गर्त के उत्तर में पूर्व लूज़ोन गर्त है और इन दोनों गर्तों के बीच फ़िलिपीन सागर प्लेट के ऊपर स्थित बेनहैम पठार आता है। फ़िलिपीन गर्त दो भौगोलिक तख़्तों के आपसी टकराव में बनने वाले निम्नस्खलन क्षेत्र का नतीजा है।
