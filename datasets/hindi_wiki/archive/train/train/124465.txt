खगोलशास्त्र में क्रांतिवृत्त या सूर्यपथ या ऍक्लिप्टिक आकाश के खगोलीय गोले पर वह मार्ग है जिसे ज़मीन पर बैठे किसी दर्शक के दृष्टिकोण से सूरज वर्ष भर में लेता है।
आम भाषा में अगर यह कल्पना की जाए के पृथ्वी एक काल्पनिक गोले से घिरी हुई है और सूरज उसपर स्थित एक रोशनी है, तो अगर सालभर के लिए कोई हर रोज़ दोपहर के बराह बजे सूरज खगोलीय गोले पर जहाँ स्थित है वहाँ एक काल्पनिक बिंदु बना दे और फिर इन 365 बिन्दुओं को जोड़ दे और उस रेखा को दोनों तरफ़ बढ़ाकर क्षितिज की ओर ले जाए तो उसे क्रांतिवृत्त मिल जाएगा. क्रांतिवृत्त खगोलीय गोले पर बना हुआ एक काल्पनिक महावृत्त होता है। क्योंकि अपने कक्षा में सूरज की परिक्रमा करती हुई पृथ्वी का अक्ष 23.4° के कोण पर है इसलिए यही कोण क्रांतिवृत्त और खगोलीय मध्य रेखा में भी है।
"क्रांतिवृत्त" को अंग्रेज़ी में "ऍक्लिप्टिक" और अरबी-फ़ारसी में "दायरा अल-बरूज" कहते हैं। "खगोलीय मध्य रेखा" को अंग्रेज़ी में "सॅलॅस्टियल इक्वेटर" कहते हैं। "खगोलीय गोले" को अंग्रेज़ी में "सॅलॅस्टियल स्फ़ेयर", फ़ारसी में "करा-ए-आसमान" और बंगाली में "ख-गोलोक" कहते हैं।
विषुव के दिनों में, जो 21 मार्च और 23 सितम्बर को आते हैं, बारह बजे सूरज ठीक पृथ्वी की भूमध्य रेखा के ठीक ऊपर होता है। क्योंकि खगोलीय मध्य रेखा की परिभाषा यही है के वह पृथ्वी के भू मध्य रेखा के ऊपर होती है, इसलिए इन क्रांतिवृत्त और खगोलीय मध्य रेखा इन दो स्थानों में एक दुसरे को काटती हैं। संक्रांति के दिनों में सूरज पृथ्वी की भूमध्य रेखा से सब से अधिक दूरी पर होता है, जो यही क्रांतिवृत्त की भी खगोलीय मध्य रेखा से चरम दूरियों के दो दिन हैं।
