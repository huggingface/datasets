शिन राजवंश प्राचीन चीन का एक राजवंश था जिसने चीन में 9 ईसवी से 23 ईसवी तक के छोटे काल में राज किया। इसे राजवंश तो कहा जाता है लेकिन इसमें सम्राट सिर्फ़ एक ही था। यह हान राजवंश के काल के बीच में आया। इस से पहले के हान काल को 'पश्चिमी हान राजवंश' कहा जाता है और इसके बाद के हान काल को 'पूर्वी हान राजवंश' कहा जाता है।
शीन राजवंश का इकलौता सम्राट वांग मंग था। पश्चिमी हान की राजमाता, महारानी वांग झेंगजुन वांग परिवार से आई थी और उसका विवाह हान राजपरिवार में हुआ था। वांग मंग उसी का भांजा था और वांग परिवार का था। उसने इस सम्बन्ध का फ़ायदा उठाया और सिंहासन हड़प लिया। सन् 9 ईसवी को उसने स्वयं को सम्राट घोषित कर दिया। वैसे तो वह एक चतुर विद्वान था लेकिन राज्य व्यवस्थित रखना उसकी क्षमता से बाहर था। एक किसानों का विद्रोह भड़क गया और विद्रोहियों ने 23 ईसवी में राजधानी चंगआन पर घेरा डाल दिया। इस झड़प में वह मारा गया और उसका शिन राजवंश वहीँ समाप्त हो गया। हान राजवंश फिर से सिंहासन पर बहाल हो गया।
