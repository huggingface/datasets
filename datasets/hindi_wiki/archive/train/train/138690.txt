एन जैक्विलिन हैथवे एक अमेरिकी अभिनेत्री हैं। उन्होंने 1999 में अपने अभिनय की शुरूआत टेलीविज़न श्रृंखला गेट रियल से की, लेकिन उनकी पहली प्रमुख भूमिका डिज़नी की पारिवारिक कॉमेडी द प्रिंसेस डायरीज़ में थी, जिसने उनके कैरियर को जमाया.
उन्होंने अगले तीन सालों तक पारिवारिक फ़िल्मों में काम करना जारी रखा, जहां 2004 में एला एनचैन्टेड और द प्रिंसेस डायरीज़ 2: रॉयल एंगेजमेंट में प्रमुख भूमिकाएं निभाईं. हैवॉक और ब्रोकबैक माउंटेन फ़िल्मों में अभिनय करने के बाद हैथवे अपने शुरूआती अभिनय कैरियर से बनी "G-श्रेणी" की छवि से दूर हट गईं। बाद में उन्होंने द डेविल विअर्स प्राडा में मेरिल स्ट्रीप के साथ; बिकमिंग जेन में जेन ऑस्टिन की भूमिका में और गेट स्मार्ट में स्टीव कैरेल के साथ बतौर नायिका अभिनय किया। 2008 में फ़िल्म रेशल गेटिंग मैरिड में उन्होंने बड़े पैमाने पर आलोचकों की प्रशंसाएं अर्जित की और कई पुरस्कार जीते, जिनमें सर्वश्रेष्ठ अभिनेत्री के लिए अकादमी पुरस्कार का नामांकन भी शामिल है।
उनकी अभिनय शैली की तुलना जूडी गारलैंड और ऑड्रे हेपबर्न से की गई है और वह हेपबर्न को अपनी पसंदीदा अभिनेत्री तथा मेरिल स्ट्रीप को अपना आराध्य बताती हैं।पीपल मैगज़ीन ने उन्हें 2001 के सफल सितारों में से एक कहा और 2006 में उनका नाम दुनिया के 50 सर्वाधिक सुंदर व्यक्तियों की सूची में दर्ज हुआ।
एन हैथवे का जन्म न्यूयॉर्क के ब्रुकलिन शहर में, वकील जेराल्ड हैथवे और अभिनेत्री केट मॅककॉले के घर हुआ, जिसने अपनी बेटी को ख़ुद के नक्शे क़दम पर चलने के लिए प्रेरित किया। जब वह छह साल की थीं, तब उनका परिवार मिलबर्न, न्यू जर्सी में रहने चला गया। उनके दो भाई हैं, बड़ा माइकल और छोटा थॉमस. दूरवर्ती जर्मन और मूल अमेरिकी पूर्वजों सहित हैथवे के वंशज प्रमुखतः आयिरश और फ्रांसीसी हैं।
हैथवे की परवरिश एक कैथोलिक के रूप में हुई, जिसे वे "वास्तविक प्रभावशाली मूल्यों" से युक्त मानती हैं और उन्होंने कहा है कि वे अपने बचपन में नन बनना चाहती थीं। लेकिन, जब उन्होंने अपने भाई के समलैंगिक होने की बात जानी, तो पंद्रह साल की उम्र में उन्होंने नन ना बनने का फ़ैसला किया। अपनी कैथोलिक परवरिश के बावजूद, उन्हें लगा कि वे ऐसे किसी धर्म का हिस्सा नहीं बन सकती है, जो उनके भाई के यौन अभिविन्यास को अस्वीकृत करे. उन्होंने कहा है कि वे एक ग़ैर सांप्रदायिक ईसाई हैं, क्योंकि उन्होंने अपने लिए कोई "धर्म नहीं पाया" है।
बचपन में हैथवे, ब्रुकलिन हाइट्स मॉन्टेसोरी स्कूल में आने से पहले एक मॉन्टेसोरी कार्यक्रम में शामिल हुईं और बाद में वे न्यू जर्सी के मिलबर्न में व्योमिंग एलिमेंट्री स्कूल की पहली कक्षा में दाखिला लेने के योग्य बनीं, हालांकि तकनीकी रूप से वे अभी भी किंडरगार्डन के लायक़ ही थीं। हैथवे ने मिलबर्न हाई स्कूल से स्नातक किया, जहां उन्होंने स्कूल के कई नाटकों में हिस्सा लिया; वन्स अपॉन ए मैट्रेस में विनिफ़्रेड के किरदार में उनके हाई स्कूल प्रदर्शन के बाद, वे हाई स्कूल अभिनेत्री द्वारा सर्वश्रेष्ठ अभिनय के लिए पेपर मिल प्लेहॉउस के उभरते कलाकार पुरस्कार हेतु से नामांकित हुईं. इस अवधि में हैथवे ने, न्यू जर्सी के पेपर मिल प्लेहॉउस के जेन आयर और जीजी जैसे नाटकों में भाग लिया। उन्होंने न्यूयॉर्क विश्वविद्यालय के गैलाटिन स्कूल ऑफ इंडिविजुअलाइज़्ड स्टडी में आने से पहले, पौघकीप्सी, न्यूयार्क के वस्सार कॉलेज में बतौर प्रमुख विषय अंग्रेज़ी और गौण विषय महिला अध्ययन की पढ़ाई करते हुए कई सत्र बिताए. वे अपने कॉलेज दाख़िले को अपने सर्वोत्तम फ़ैसलों में गिनती हैं, क्योंकि सीखने की ललक रखने वाले लोगों के साथ उन्हें खुशी महसूस होती थी। हैथवे, बैरो ग्रुप थिएटर कंपनी के अभिनय कार्यक्रम की सदस्या थीं और इस कार्यक्रम में शामिल होने वाली पहली किशोरी थीं। वे एक प्रशिक्षित मंच अभिनेत्री हैं और उन्होंने बताया कि वे फ़िल्मी भूमिकाओं की जगह मंच पर अभिनय करना पसंद करती हैं।
हैथवे ने उच्चतम स्वर वाले गायक के रूप में 1998 और 1999 में कारनेजी हॉल पर ऑल-ईस्टर्न यू.एस हाई स्कूल ऑनर्स कोरस के साथ प्रदर्शन किया और वेस्ट ऑरेंज, न्यू जर्सी के सेटॉन हॉल प्रेप के नाटकों में भी भाग लिया। 1999 में कारनेगी हॉल में प्रदर्शन के तीन दिन बाद ही, वे फ़ॉक्स टेलीविज़न की लघु श्रृंखला गेट रिअल में अभिनय के लिए चुनी गईं, तब वे सोलह वर्ष की थीं।
हैथवे की पहली भूमिका जीन सबिन के किरदार में फ़िल्म द अदर साइड ऑफ हेवेन में क्रिस्टोफ़र गोरहम के साथ बतौर नायिका थी। न्यूज़ीलैंड में हेवेन का निर्माण शुरू होने से पहले, उन्होंने गैरी मार्शल द्वारा निर्देशित फ़िल्म ] की प्रमुख भूमिका मिया थर्मोपॉलिस के लिए ऑडिशन दिया। हैथवे ने न्यूज़ीलैंड जाते हुए यात्रा के अंतराल में इस भूमिका के लिए ऑडिशन में भाग लिया और सिर्फ़ एक ही ऑडिशन के बाद इस किरदार के लिए चुन ली गईं। मार्शल ने दावा किया कि उसे एन से तुरंत प्यार हो गया, क्योंकि ऑडिशन के दौरान वे कुर्सी से गिर गईं और उन्हें विश्वास था कि उनका अनाड़ीपन किरदार के लिए एकदम सही साबित होगा। द अदर साइड ऑफ हेवेन से पहले द प्रिंसेस डायरीज़ इस आशा के साथ प्रदर्शित की गई कि इसकी सफलता हेवेन में रुचि बढ़ाएगी.दुनिया भर में, द प्रिंसेस डायरीज़ व्यावसायिक तौर पर सफल रही, और उसके बाद ही एक और उत्तरकथा की योजना बनाई गई। कई आलोचकों नें डायरीज़ में हैथवे के अभिनय की सराहना की; एक BBC समीक्षक ने कहा कि "हैथवे ने शीर्षक भूमिका को बख़ूबी निभाया और उसके साथ बढ़िया तालमेल बैठाया है।" आलोचकों ने द अदर साइड ऑफ़ हेवेन को हल्के से लिया, लेकिन धर्म-विषयक फ़िल्म की दृष्टि से इसका प्रदर्शन अच्छा रहा। 
फरवरी 2002 में हैथवे ने बतौर नायिका ब्रायन स्टोक्स मिशेल के साथ न्यूयॉर्क शहर में, सिटी सेंटर एन्कोर्स! कार्निवल! के संगीत कार्यक्रम प्रस्तुति में शामिल हुईं, जिसमें लिली की भूमिका में उनके अभिनय के लिए सकारात्मक समीक्षाएं मिलीं। 2002 में भी हैथवे ने द प्रिंसेस डायरीज़ के ऑडियो बुक रिलीज़ के लिए स्वर देना शुरू किया और तब से उन्होंने श्रृंखला के पहले तीन बुक स्वरबद्ध किए हैं। इसके अलावा उन्होंने हिरोयुकी मोरिटी की द कैट रिटर्न्स के अंग्रेजी संस्करण में हारू नाम के पात्र के लिए भी स्वर दिया है।
हैथवे ने अगले तीन सालों तक पारिवारिक फ़िल्मों में आना जारी रखा और बाद में मीडिया की मुख्य धारा में बच्चों के लिए आदर्श के रूप में पहचान बनाई। 2002 में उन्होंने निकोलस निकलबी में चार्ली हन्नम और जेमी बेल के साथ दिखायी दीं, जिसे सकारात्मक समीक्षाएं मिलीं। नार्थवेस्ट हेराल्ड ने इसे "एक अविश्वसनीय मज़ाकिया फ़िल्म" और डेज़र्ट न्यूज़ ने समस्त कलाकारों को "ऑस्कर-योग्य" बताया। आलोचकों की प्रशंसा के बावजूद, फ़िल्म व्यापक रूप से प्रदर्शित नहीं हुई और 4-मिलियन यूएस $ से कम के टिकटों की बिक्री सहित उत्तर अमेरिकी बॉक्स ऑफिस पर विफल हुई। 
हैथवे की अगली फ़िल्मी भूमिका, उपन्यास के फ़िल्मी रूपांतरण एल्ला एनचैंटेड में उपाधिधारी किरदार था, जिसे उदासीन समीक्षायें ही मिलीं। हैथवे ने फ़िल्म में दो गाने और साथ ही साउंडट्रैक में तीन गाने गाए.
2004 में हैथवे को द फ़ैटम ऑफ द ओपेरा में गेरार्ड बटलर के साथ बतौर नायिका अभिनय करना था, लेकिन उन्हें यह किरदार ठुकराना पड़ा, क्योंकि इस फ़िल्म निर्माण की समय-सारणी और द प्रिंसेस डायरीज़ 2 : रॉयल इंगेजमेंट में परस्पर टकराहट थी, जिसे वह अनुबंध के मुताबिक़ करने के लिए मजबूर थीं। डिज़्नी ने 2004 की शुरूआत में द प्रिंसेस डायरीज़ 2 का निर्माण शुरू किया और उसी साल यह अगस्त में प्रदर्शित हुई। फ़िल्म ने नकारात्मक समीक्षाएं बटोरीं, लेकिन $40-मिलीयन के बजट के प्रति $95.1-मिलीयन की कमाई करते हुए, फ़िल्म ने अपने पूर्ववर्ती की तुलना में बॉक्स ऑफिस पर ख़ुद को ऊपर बनाए रखा। 
द प्रिंसेस डायरीज़ 2 के बाद हैथवे ज़्यादातर नाटकीय भूमिकाओं में दिखने लगीं.उन्होंने कहा कि "बच्चों के लिए जो कोई आदर्श हो, उसे भी राहत की ज़रूरत होती है", हांलाकि उन्होंने यह भी कहा कि "यह सुखद अनुभव है कि मेरे दर्शक मेरे साथ ही बड़े हो रहे हैं", जो कथन उनके बच्चों की अभिनेत्री के रूप में पिछली पहचान के सन्दर्भ में है। उन्होंने हुडविंक्ड! में लिटिल रेड राईडिंग हुड को स्वर दिया, जिसके लिए उन्हें सामान्यतः सकारात्मक समीक्षाएं मिलीं। उसी वर्ष, हैथवे ने R-श्रेणी की हैवॉक में काम किया, जिसमें उन्होंने एक सिरचढ़ी रईस महिला की भूमिका निभाई. एक आश्चर्यजनक क़दम उठाते हुए, पूरी फ़िल्म में हैथवे कई नग्न और कामुक दृश्यों में दिखीं.हालांकि फ़िल्म का कथानक उनकी पिछली फिल्मों से बिल्कुल अलग था, हैथवे ने यह हवाला देते हुए कि कुछ फ़िल्मों में नग्नता, किरदार की मांग के अनुसार सिर्फ़ उसका एक हिस्सा होता है, इस बात से साफ़ इनकार किया कि फ़िल्म में उनकी भूमिका, एक परिपक्व अभिनेत्री के रूप में स्वयं को सामने लाने की एक निर्लज्ज कोशिश थी; और इस वजह से वह उपयुक्त फिल्मों में नग्न दिखने को नैतिक दृष्टि से आपत्तिजनक नहीं मानती हैं।
हैवॉक के बाद, हैथवे ने ब्रोकबैक माउंटेन ड्रामा में हीथ लेजर और जेक जिलेनहॉल के साथ एक ऐसी भूमिका में नज़र आईं, जहां एक प्रभावशाली अभिनेत्री के रूप में उनके विकास प्रदर्शित हुआ। हैवॉक को संयुक्त राज्य अमेरिका के थिएटरों में उसकी कमज़ोर आलोचनात्मक स्वागत की वजह से प्रदर्शित नहीं किया गया, लेकिन ब्रोकबैक माउंटेन ने 1960 दशक के समलैंगिक संबंधों के चित्रण के लिए प्रशंसा पाई और कई अकादमी पुरस्कार के नामांकन भी प्राप्त किए। हैथवे ने बाद में ज़ोर देकर कहा कि ब्रोकबैक माउंटेन का कथानक, उसे मिलने वाले पुरस्कारों से कहीं ज़्यादा खास है और इस फ़िल्म ने उन्हें ऐसी और कई कहानियों के बारे में सजग किया, जो बतौर एक अभिनेत्री वे सुनाना चाहती थीं।
हैथवे की अगली फ़िल्म 2006 की कॉमेडी द डेविल वियर्स प्राडा थी, जिसमें हैथवे ने मेरिल स्ट्रीप द्वारा अभिनीत प्रभावशाली फ़ैशन पत्रिका संपादक के सहायक की भूमिका निभाई, जिसे हैथवे ने "लगभग दिव्य" माना. हैथवे ने कहा कि फ़िल्म में काम करने के कारण वे अब पहले से अधिक फ़ैशन उद्योग का सम्मान करने लगी हैं, हालांकि वे यह भी दावा करती हैं कि उनकी व्यक्तिगत शैली कुछ ऐसी है जिसे वह "अभी भी ठीक नहीं कर सकती हैं।"
अस वीक्ली के साथ एक साक्षात्कार में हैथवे ने फ़िल्म के लिए अपने घटाए हुए वज़न के बारे में बात की, उन्होंने कहा, "मैंने सिर्फ़ फल, सब्ज़ियां और मछली खाईं .मै इसकी सिफ़ारिश नहीं करूंगी.एमिली ब्लंट और मैं एक दूसरे को पकड़ कर रोते थे, क्योंकि हमें बहुत भूख लगी होती थी।"
पहले हैथवे को 2007 की कॉमेडी नॉक्ड अप में लिया गया था, लेकिन फिल्मांकन शुरू होने से पहले ही वे बाहर हो गईं और कैथरीन हेल ने उनकी जगह ली। लेखक/निर्देशक जुड एपाटो ने द न्यूयॉर्क टाइम्स पत्रिका के मई, 2007 अंक में कहा कि हैथवे इसलिए फ़िल्म से हट गईं "क्योंकि वह इस बात के राज़ी नहीं थी कि हम उसके द्वारा जन्म देने का भ्रम पैदा करने के लिए, वास्तव में जन्म देती हुई एक महिला की फ़ुटेज का इस्तेमाल करें." अगस्त, 2008 में मेरी क्लेयर पत्रिका के साथ साक्षात्कार में हैथवे ने टिप्पणी की कि उसे "नहीं लगता कि यह कहानी के लिए ज़रूरी था।"
इसके बाद हैथवे 2007 के ड्रामा बिकमिंग जेन में दिखाई दीं, जिसमें उन्होंने अंग्रेज़ी लेखिका जेन ऑस्टिन की भूमिका निभाई. इसके अलावा 2007 में भी हैथवे ने स्टीफ़ेन सोनधीम के 75वें जन्मदिन और ASCAP संस्था के संगीत समारोह के लिए संगीतमय सेटरडे नाइट के चुनिंदा अंशों पर प्रदर्शन किया।
टिम बर्टन ने अपनी 2007 की फ़िल्म स्वीनी टॉड: द डेमन बार्बर ऑफ फ़्लीट स्ट्रीट में जोहाना के किरदार के लिए हैथवे को लेने पर विचार किया, लेकिन यह भूमिका तत्कालीन अनजान अभिनेत्री जेन वाइसनर के हाथ लगी, क्योंकि ख़बरों के अनुसार बर्टन ने निश्चय किया कि इस भूमिका के लिए उसे अनजान अभिनेत्री की ज़रूरत थी।
जनवरी, 2008 में हैथवे, ब्यूटी प्रतिष्ठान लैनकॉम के साथ उनके सुगंधित द्रव्य मैनिफ़िक का चेहरा बन कर जुड़ीं. उस साल के अक्टूबर महीने में हैथवे ने सेटरडे नाइट लाइव को प्रस्तुत किया। 2008 में हैथवे की पहली फ़िल्म, 1960 दशक वाली मेल ब्रुक की टेलीविज़न श्रृंखला गेट स्मार्ट का आधुनिक रूपांतरण रही, जिसमें वह स्टीव कैरेल, ड्वैन जॉनसन और एलेन एर्किन के साथ नज़र आईं. फ़िल्म बॉक्स ऑफिस पर सफल रही और अधिकतर सकारात्मक समीक्षाएं बटोरीं, जिससे अगली कड़ी के बारे में बातें होने लगीं.उन्होंने तदनुरूप फ़िल्म गेट स्मार्ट की ब्रूस एंड लॉयड: आउट ऑफ कंट्रोल में एक छोटी भूमिका निभाई है। अक्टूबर 2008 में उन्होंने पैट्रिक विल्सन के साथ ड्रामा पैसेंजर्स और डेबरा विंगर के साथ ड्रामा रेचल गेटिंग मैरिड का प्रथम सार्वजनिक प्रदर्शन किया।रेचल गेटिंग मैरिड, 2008 वेनिस एवं टोरंटो फ़िल्म समारोहों में प्रदर्शित हुई और किम के किरदार में अपने अभिनय के लिए अकादमी पुरस्कार और गोल्डन ग्लोब दोनों के नामांकन सहित व्यापक प्रशंसाएं बटोरीं.हैथवे ने कहा कि रिश्तों के वास्तविक चित्रण और अपने किरदार के साथ ख़ुद एक गहरे भावनात्मक संबंध को महसूस करने की वजह से, इस फ़िल्म ने उन्हें आकर्षित किया।
हाल ही में हैथवे, जनवरी, 2009 में प्रदर्शित कॉमेडी ब्राइड वार्स में दिखाई दीं, जिसमें उन्होंने केट हडसन के साथ बतौर नायिका अभिनय किया। हैथवे ने फ़िल्म को वर्णित करते हुए "भीषण रूप से व्यावसायिक- वह भी शानदार तरीक़े से" कहा. वे मार्डन ब्राइड के फरवरी/मार्च 2009 अंक के मुखपृष्ठ पर हडसन के साथ नज़र आईं, जबकि उनके अनुसार वह "इस तरह की लड़की नहीं है, जो अपनी शादी के सपने देखती है।" 2009 में द सिंपसन और फ़ैमिली गाइ की कड़ियों के लिए अपनी आवाज़ देने के अतिरिक्त, हैथवे, न्यूयॉर्क के सेंट्रल पार्क में डेलाकॉर्टे थिएटर में न्यूयॉर्क शेक्सपियर समारोह के ग्रीष्मकालीन 2009 निर्माण ट्वेल्थ नाइट में वॉयोला के रूप में नज़र आईं, जहां ऑड्रा मॅकडोनॉल्ड ने ओलिविया की, रॉल एस्पार्ज़ा ने ड्यूक ऑरसिनो और जूली व्हाइट ने मारिया की भूमिकाएं निभाईं.
हैथवे की भावी फ़िल्म परियोजनाओं में शामिल हैं - टिम बर्टन द्वारा निर्देशित एलिसस एडवेंचर्स इन वंडरलैंड का रूपांतरण और हेलेना बॉनहम कार्टर एवं जॉनी डेप के साथ थ्रू द लुकिंग ग्लास, रोमांटिक कॉमेडी द फिएंसे, जूली बक्सबॉम के उपन्यास द ऑपोज़िट ऑफ लव का एक रूपांतरण, जूलिया रॉबर्ट, जेसिका बैएल, जेसिका एल्बा और एश्टन कचर के साथ गैरी मार्शल निर्देशित सामूहिक कॉमेडी वैलेनटाइन्स डे, और जेराल्ड क्लार्क की जीवनी गेट हैप्पी: द लाइफ़ ऑफ जुडी गारलैंड का रूपांतरण, जिसमें वे मंच और परदे पर शीर्षक भूमिका निभायेंगी.
हैथवे, द क्रिएटिव कोअलिशन, द स्टेप अप वूमेन्स नेटवर्क, सेंट जूड चिल्ड्रन्स रिसर्च हॉस्पिटल, द ह्यूमन राइट्स कैंपेन और गंभीर रूप से बीमार बच्चों के लिए फ़िल्मों को प्रदर्शित करने वाली संस्था द लॉलीपॉप थिएटर नेटवर्क जैसी कई धर्मार्थ संस्थाओं से जुड़ी हैं। 2008 में एल्ले पत्रिका के "हॉलीवुड में महिला" अभिनंदन से सम्मानित की गईं और द स्टेप अप वूमेन्स नेटवर्क और मानव अधिकार अभियान के साथ काम करने के लिए भी उन्हें गौरवान्वित किया गया।
2007 के आरंभ में हैथवे ने अपनी किशोरावस्था के दौरान अवसाद से जुड़े अपने अनुभवों के बारे में बताते हुए कहा कि उन्होंने अंततः इलाज के बिना ही इस रोग से छुटकारा पाया।
2008 के ढलान पर लेट शो विद डेविड लेटरमैन में भाग लेते हुए, हैथवे ने नोट किया कि उन्होंने फिर से धूम्रपान बंद कर दिया था। रेचल गेटिंग मैरिड में काम करते समय जिस अभिनेत्री ने "सामान्य से ज़्यादा" धूम्रपान शुरू कर दिया था, उन्होंने "एक समय" के लिए धूम्रपान छोड़ दिया था, लेकिन तनावपूर्ण गर्मियों और राफ़्फ़ेलो फॉलेरी से संबंध विच्छेद होने पर फिर से धूम्रपान शुरू कर दिया। बाद में उन्होंने धूम्रपान छोड़ने का श्रेय, तनाव स्तर में कमी को दिया और दुबारा शाकाहारी बनने की घोषणा भी की। 
यथा नवंबर 2008, ख़बरों के अनुसार हैथवे अभिनेता एडम शुलमैन के साथ रिश्ते में जुड़ी हैं।
निजी संघर्ष और तदनंतर मीडिया द्वारा उस पर ध्यान केंद्रित किए जाने के बारे में, हैथवे ऑस्कर वाइल्ड का एक सूत्र उद्धृत करती हैं: "जीवन के घावों के बारे में कम कहने में ही भलाई है".
2004 में हैथवे, इतालवी अचल संपत्ति विकासक राफ़्फ़ेलो फॉलेरी के साथ जुड़ीं. इस रिश्ते के दौरान हैथवे, धर्मार्थ फ़ॉलेरी न्यास के विकास कार्यों में भाग लेती रहीं, जहां वे 2007 तक वित्तीय दाता और न्यास के निदेशक मंडल के सदस्य की हैसियत से सेवारत रहीं। 2003 में स्थापित मैनहट्टन में अवस्थित धर्मार्थ संस्था, जिसका ध्यान पिछड़े राष्ट्रों में बच्चों के टीकाकरण जैसे कार्यक्रमों पर केंद्रित रहा है, जून, 2008 की शुरूआत में IRS द्वारा संस्था की जांच-पड़ताल की गई, जो ख़बरों के अनुसार लाभरहित संस्थाओं से अपेक्षित कर संबंधी काग़ज़ातों को दायर करने में चूक की वजह से थी। आशंका जताते हुए कि यह तथा फ़ॉलेरी पर चल रही अन्य चालू क़ानूनी कार्यवाहियां उनके अभिनय कैरियर के लिए नुक्सानदेह हो सकती है, हैथवे ने जून मे फ़ॉलेरी से अपने संबंध को ख़त्म कर दिया। 
जून 2008 में फ़ॉलेरी को, अमेरिका में पुनर्विकास के लिए कैथोलिक चर्च की संपत्तियों की खरीदी से संबंधित एक योजना में कथित रूप से निवेशकों के करोड़ों डॉलर लूटने के लिए, धोखाधड़ी के आरोप पर गिरफ़्तार किया गया। अदालत के काग़ज़ात कहते हैं कि हैथवे चुराए गए धन की अनभिप्रेत लाभार्थी हैं, जिससे विमान-यात्रा, ख़रीदारी की फ़िज़ूलखर्ची, बढ़िया खान-पान जैसे फ़ॉलेरी की भव्य जीवन-शैली का खर्च उठाया गया। यह रिपोर्ट किया गया कि FBI ने फ़ॉलेरी की गतिविधियों पर जांच-पड़ताल के दौरान, न्यूयॉर्क शहर में फ़ॉलेरी के घर से हैथवे की निजी पत्रिकाओं को ज़ब्त किया; हांलाकि इन मामलों से जुड़े अवैध कार्यों में हैथवे पर कभी भी उंगली नहीं उठायी गई।
W पत्रिका के अक्टूबर 2008 अंक में हैथवे ने, फ़ॉलेरी से अलग होने और उसकी गिरफ़्तारी के बाद, पहली बार इस बारे में बात की। उन्होंने बतलाया कि फ़ॉलेरी की गिरफ़्तारी के बाद वे "एक हफ़्ते तक सदमे में रहीं" और ऐसे मुश्किल समय में काम करने की क्षमता बनाए रखने के लिए, अपने मित्रों की उदारता को श्रेय दिया। 
स्वर 
साँचा:The Princess Diariesसाँचा:Get Smart
