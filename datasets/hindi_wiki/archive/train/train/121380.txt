के आई ओ सी एल लिमिटेड, भारत सरकार के इस्पात मंत्रालय के अधीन मिनी रत्न श्रेणी की सर्वोत्तम कंपनी है जिसका गठन 2 अप्रैल 1976 में किया गया था। पहले इसका नाम 'कुद्रमुख लौह अयस्क कम्पनी' था। इसका का निगमित कार्यालय कोरमंगला, बेंगलुरु में और इसका पेलेटीकरण कॉम्प्लेक्स कर्नाटक के तटीय शहर मंगलुरु में स्थित है। यह लौह अयस्क खनन, निस्यंदन प्रौद्योगिकी एवं उच्च गुणवत्ता के पैलेटों के उत्पादन में विशेषज्ञता प्राप्त भारत की की प्रतिष्ठित निर्यातोन्मुखी कम्पनी है। केआईओसीएल आई एस ओ 9001:2008, आई एस ओ 14001:2004 एंड ओ एच एस ए एस 18001:2007 प्रमाणन से प्रतिष्ठित कंपनी है। 
इसके पैलेट संयंत्र की क्षमता लगभग 35 लाख टन लौह अयस्क पैलेट उत्पादित करने की है। अन्य सुविधाओं में स्टॉकयार्ड से सीधे जहाज में पैलेट भर लेने का रीक्लाइमर भी शामिल है। मेंगलुरु संयंत्र में उत्पादित पैलेट में उत्कृष्ट धातुकर्मीय विशेष गुण हैं और धमनभट्टी तथा प्रत्यक्ष अपचयन इकाइयों के लिए उपयुक्त फीड हैं। 
केआईओसीएल में अनुलाभीकरण और पैलेटीकरण संयंत्रों के प्रचालन और अनुरक्षण में 25 वर्षों से अधिक अनुभव के प्रतिबद्ध एवं अनुभवी वरिष्ठ स्तर के कर्मचारी हैं। केआईओसीएल पहले ही देश भर में अनेक प्रचालन और अनुरक्षण कार्य कर रहे हैं। कंपनी ने लौह अयस्क अनुलाभीकरण और पैलेटीकरण संयंत्र के लिए एनएमडीसी के साथ प्रचालन और अनुरक्षण संविदा, सर्वश्री उड़ीसा माइनिंग कारपोरेशन के साथ कलियापनी, उड़ीसा में प्रतिवर्ष 1.4 मेट्रिक टन क्रोम अयस्क अनुलाभीकरण संयंत्र के प्रचालन और प्रबंधन संविदा में प्रवेश किया है।
भारत सरकार की पहल “मेक इन इंडिया” के अधीन के आई ओ सी एल ने ब्राज़ील से प्राप्त किए गए उच्च ग्रेड के आयातित अयस्क से उच्च ग्रेड के पैलेट का उत्पादन किया और 64463 डीएमटी उच्च ग्रेड के पैलेट का प्रथम नौपरिवहन ईरान को किया।
भारत सरकार की राष्ट्रीय कौशल विकास नीति के समर्थन और उसमें सहभागिता की ओर केआईओसीएल ने राष्ट्रीय कौशल विकास निगम और अनुमोदित एनएसडीसी साझेदार क्वेस कारपोरेशन लिमिटेड के साथ समझौता ज्ञापन में हस्ताक्षर किए हैं। इसमें कर्मचारियों, संविदा कामगरों, स्थानीय युवकों, महिलाओं और सीपीयू सहित अन्य संस्थानों के कर्मचारियों को उनकी ओर से प्रशिक्षण कार्यक्रम आयोजित करने की परिकल्पना की है। 
