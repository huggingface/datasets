अट्ठारहवें एशियाई खेल, जो कि जकार्ता पालेमबांग 2018 के नाम से भी जाने जाते हैं, सम्पूर्ण एशिया की सबसे बड़ी बहु खेल प्रतियोगिता है, जिसका आयोजन 18 अगस्त से 2 सितम्बर 2018 के मध्य इण्डोनेशिया के जकार्ता और पालेमबांग शहरों में किया गया था। 
ऐसा पहली बार है जब एशियाई खेल दो नगरों जकार्ता तथा दक्षिण सुमात्रा प्रान्त की राजधानी पालेमबांग में आयोजित हो रहे हैं। इसके अतिरिक्त आयोजन स्थल दोनों नगरों के समीप स्थित बानदुंग तथा बांतेन में भी हैं। उद्घाटन व समापन समारोह जकार्ता के गेलोरा बुंग कर्णों स्टेडियम में आयोजित होंगे।
पहली बार ईस्पोर्ट्स तथा कैनोए पोलो को भी प्रदर्शनी खेलों के रूप में शामिल किया गया है। ईस्पोर्ट्स को 2022 एशियाई खेलोंं में मुख्य खेलों में शामिल किया जायेगा।
वियतनाम की राजधानी हनोई को वास्तविक रूप से मेजबान चुना गया था जिसने बोली के दौरान सुराबया तथा दुबई को पछाड़ा था। इस नगर को आधिकारिक रूप से 8 नवम्बर 2012 को मेजबान चुना गया था जब इसे सुराबया के 14 मत की तुलना में 29 मत मिले थे। दुबई अंतिम समय पर बोली से भविष्य की बोलियों पर ध्यान देनें की बात कहकर हट गया था। हालाँकि संयुक्त अरब अमीरात की राष्ट्रीय ओलम्पिक समिति के उपाध्यक्ष ने बोली वापस लेने के दावों को झूठा करार दिया और कहा कि दुबई ने 2018 एशियाई खेलों की मेजबानी के लिये बोली ही नहीं लगाई थी केवल विचार किया था।
मगर मार्च 2014 से वियतनाम की इतने बड़े स्तर के आयोजन सम्पन्न कराने की क्षमता पर प्रश्न उठने लगे। यह चिन्ता मुख्य रूप से अपेक्षित बजट US$150 मिलियन को लेकर थी। ऐसे कुछ दावे US$300 मिलियन तक की राशि के थे। कुछ समीक्षकों ने कहा कि 2003 दक्षिणपूर्व एशियाई खेल हेतु बनाये गये स्टेडियम का अभी तक उपयोग नहीं हुआ है। वियतनाम ओलम्पिक समिति के पूर्व अध्यक्ष हा कुंग दू ने ने भी दावा किया कि एशियाई खेलों के आयोजन से पर्यटन को बढ़ावा नहीं मिलेगा।
17 अप्रैल 2014 को वियतनामी प्रधानमन्त्री गुयेन तन दुंग हनोई का मेजबानी से नाम वापस लेने की अधिकारिक रूप से घोषणा की। उन्होंने इसके लिये मुख्य रूप से कम तैयारियों तथा आर्थिक मंदी का हवाला दिया। अधिसंख्य वियतनामी जनता ने इस कदम का स्वागत किया। वियतनाम पर किसी प्रकार का जुर्माना भी नहीं लगाया गया।
हनोई के आयोजन से नाम वापसी के पश्चात् एशिया ओलम्पिक समिति ने कहा कि इण्डोनेशिया, चीन व संयुक्त अरब अमीरात मेजबानी पाने के सशक्त दावेदार हैं। चूंकि इण्डोनेशियाई नगर सुरबया बोली में दूसरे स्थान पर रहा था इस कारण से उसकी दावेदारी प्रबल थी और चयनित होने की अवस्था में वह इन खेलों की मेजबानी को तैयार भी था। फिलिपीन्स तथा भारत ने भी आयोजन में रूचि दिखायी लेकिन भारत अपनी दावेदारी प्रस्तुत नहीं कर सका क्योंकि ओ॰सी॰ए॰ ने प्रधानमन्त्री नरेन्द्र मोदी से अंतिम तिथि बढ़ाने के बावजूद भी कोई भी जवाब नहीं मिला।
5 मई 2014 को ओ॰सी॰ए॰ कुछ इण्डोनेशियाई नगरों जैसा जकार्ता, सुराबया, बांदुंग तथा पालेमबांग का निरीक्षण किया। सुराबया ने 2021 एशियाई युवा खेलोंं की मेजबानी के कारण मेजबानी से पीछे हट गया। 25 जुलाई 2014 को ओ॰सी॰ए॰ की कुवैत नगर में हुई बैठक में जकार्ता को इन खेलों के लिये मेजबान तथा पालेमबांग को सह-मेजबान घोषित किया। 20 सितम्बर 2014 को इण्डोनेशिया ने मेजबान नगर के अनुबंध पर हस्ताक्षर किये तथा 2014 एशियाई खेल के समापन समारोह के दौरान ओसीए ने इण्डोनेशिया को प्रतीकात्मक रूप से अगले खेलों के लिये मेजबान घोषित किया।
पहले ओ॰सी॰ए॰ ने इन खेलों को वर्ष 2018 के बजाय 2019 में कराने की योजना बनायी थी ताकि यह आयोजन ओलम्पिक से दो वर्ष के ठीक एक वर्ष पूर्व हो सकें मगर इण्डोनेशिया को मेजबानी देने के बाद इस योजना बदलना पड़ा क्योंकि उस वर्ष में इण्डोनेशिया में आम चुनाव होने थे।
जुलाई 2018 के अनुसार 6.6 ट्रिलियन इण्डोनेशियाई रुपिया बजट आवंटित किया गया था।
2018 एशियाई खेलों के प्रतीक का पहली बार अनावरण 9 सितम्बर 2015 को देश के राष्ट्रीय खेल दिवस के अवसर पर किया गया। इसका प्रतीक चिह्न इण्डोनेशिया के दुर्लभ पक्षी पारादाइसा पर आधारित था।
इसकी आलोचना होने पर आयोजकों ने इस आकृति को जनवरी 2016 में वापस ले लिया। इसकी अंतिम आकृति 28 जुलाई 2016 को जारी हुई जिसका शीर्षक "एशिया की उर्जा" था जो कि गेलोरा बुंग कर्णों स्टेडियम की प्रतिकृति के ऊपर छपा था, जिसका प्रमुख उद्देश्य एशियाई देशों के मध्य एकता को प्रतिबिम्बित करना था।
उसी दिन इन खेलों के चिह्न के साथ-साथ तीन शुभंकर भी जारी हुए जो भिन-भिन पक्षी, बवियन हिरण अतुंग तथा जावी गैण्डा काका थे। ये तीनों ही क्रमशः देश के पूर्वी, मध्य तथा पश्चिमी भागों का प्रतिनिधित्व करते हैं। इसके साथ ही वे क्रमशः रणनीति, गति तथा ताकत को भी दर्शाते हैं।
जुलाई 2018 में इण्डोनेशियाई एशियाई खेल आयोजन समिति ने पदक की आकृतियों का अनावरण किया, जिसमे एशियाई खेलों का प्रतीक तथा बाटिक तरीके से सभी इण्डोनेशियाई क्षेत्रों की सांस्कृतिक विविधता और उनके मध्य संगठन को दर्शाया गया है। इसके अतिरिक्त इसके माध्यम से अट्ठारहवें एशियाई खेलों लेने वाले खिलाड़ियों की सांस्कृतिक, धार्मिक तथा नस्ली विविधता को भी दर्शाया गया है।
13 जुलाई 2018 को इण्डोनेशियाई एशियाई खेल आयोजन समिति ने 2018 एशियाई खेलों की आधिकारिक गीत एल्बम, एनर्जी ऑफ़ एशिया का अनावरण किया। इस एल्बम में 13 गाने हैं।
मशाल दौड़ का आरम्भ 15 जुलाई 2018 को नई दिल्ली स्थित मेजर ध्यानचंद राष्ट्रीय स्टेडियम से हुआ जहाँ प्रथम एशियाई खेलों का आयोजन हुआ था। जुलाई 2018 में योग्यकार्ता के निकट स्थित प्रम्बनन के हिन्दू मन्दिरों के ब्रह्मा मैदान में एक आयोजन हुआ जहाँ भारत द्वारा जलाई गयी मशाल को बुझाया गया तथा इण्डोनेशियाई प्राकृतिक लौ जलाई गयी जो कि म्रापेन, मध्य जावा से ली गयी थी। इसके बाद पूरे देश भर में मशाल दौड़ का आयोजन हुआ।
यह दौड़ इण्डोनेशिया के 18 प्रान्तों के 54 नगरों से होकर गुजरी, जिसमे मेजबान नगर भी शामिल थे। इस मशाल ने लगभग 18,000 किलोमीटर की यात्रा की। दौड़ का समापन 17 अगस्त को राष्ट्रीय स्मारक पर इण्डोनेशिया के 73वें स्वतंत्रता दिवस के अवसर पर हुआ, जिसके पश्चात् मशाल को अगले दिन गेलोरा बुंग कर्णों स्टेडियम में उद्घाटन समारोह के लिये लाया गया।
उद्घाटन समारोह 18 अगस्त 2018, शनिवार को शाम 7 बजे पश्चिमी इण्डोनेशियाई समय बजे प्रारम्भ हुआ। 12 वर्षों बाद उत्तर कोरिया तथा दक्षिण कोरिया के प्रतिनिधियों ने एक साथ कोरियाई एकीकरण ध्वज के अन्तर्गत मार्च किया। खेलों का आधिकारिक उद्घाटन इण्डोनेशियाई राष्ट्रपति जोको विडोडो ने किया।
मार्च 2017 में एशियाई ओलम्पिक ने घोषणा की कि इस खेलों में 42 विभिन्न खेलों की 484 स्पर्धाएँ आयोजित होंगी, जिसमे 2016 ग्रीष्मकालीन ओलम्पिक के 28 स्थायी ओलम्पिक खेल, 5 अतिरिक्त खेल जो 2020 ग्रीष्मकालीन ओलम्पिक में खेले जाने हैं तथा कुछ वे भी खेल शामिल किये जो ओलम्पिक में नहीं होते। अप्रैल 2017 में बेल्ट कुश्ती, क्रिकेट, कुरश, स्केटबोर्डिंग, साम्बो और सर्फिंग खेल हटा दिये गए तथा ब्रिज, जेट स्की, जुजित्सू, पैराग्लाईडिंग, स्पोर्ट क्लाइम्बिंग, ताइक्वाण्डो तथा वुशु की स्पर्धाओं में भी कटौती कर दी गयी।
अंतिम कार्यक्रम सितम्बर 2017 में जारी हुआ जिसमे 40 खेलों की 462 प्रतियोगिताएँ शामिल की गयीं। 






एशियाई ओलम्पिक परिषद के सभी 46 सदस्यों ने इन खेलों में भाग लिया। कुछ स्पर्धाओं में उत्तर कोरिया तथा दक्षिण कोरिया की एकीकृत टीम ने हिस्सा लिया, जैसा कि उन्होंने पहले 2018 शीतकालीन ओलम्पिक के दौरान भी किया था। दोनों देशों ने उद्घाटन तथा समापन समारोह में भी एकीकृत ध्वज के अन्तर्गत भाग लिया।
उद्घाटन समारोह से दो दिन पूर्व कुवैत को भी अपने ध्वज के अन्तर्गत खेलने की अनुमति मिल गयी। इससे पूर्व वे स्वतंत्र एशियाई खिलाड़ी के तौर पर भाग लेने वाले थे।
नीचे सभी राष्ट्रीय ओलम्पिक समितियों की सूची दी गयी है तथा कोष्टक में सदस्य दल की संख्या दी गयी है।
स्रोत
5 x 5
3 x 3
कैनोइंग
Dressage
 रोलर स्केटिंग
इन खेलों का समापन समारोह 2 सितम्बर 2018 दिन रविवार को पश्चिमी इण्डोनेशियाई समय के अनुसार 7:00 बजे आयोजित हुआ। यह समारोह भारी वर्षा के बीच गेलोरा बुंग कर्णों स्टेडियम में सम्पन्न हुआ। इस समारोह में स्थानीय कलकारों के अतिरिक्त भारत के सिद्धार्थ स्लाथिया, दक्षिण कोरिया के इकोन और सुपर जूनियर ने गीत गाये। हांगझोऊ के महापौर शु लियि को 2022 एशियाई खेलों के आयोजक होने के नाते खेल ध्वज दिया गया।
   मेजबान देश 
