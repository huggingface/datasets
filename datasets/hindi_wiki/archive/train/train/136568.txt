जगदीश शिवप्पा शेट्टार भारत के कर्नाटक राज्य के भूतपूर्व मुख्यमंत्री थे। वे राजनैतिक दल भारतीय जनता पार्टी के सदस्य के रूप में कर्नाटक विधानसभा की हुबली ग्रामीण सीट का प्रतिनिधित्व करते हैं। इससे पहले वह सन् 2008-2009 के दौरान कर्नाटक विधानसभा के अध्यक्ष थे।
शेट्टार का जन्म 17 दिसम्बर 1955 को कर्नाटक राज्य के बागलकोट जिले के बादामी तालुके में हुआ था। इनके पिता का नाम श्री एस. एस शेट्टार व माता का नाम श्रीमती बसवनेम्मा था। इनके पिता जनसंघ के वरिष्ठ नेता थे और हुबली-धारवाड़ के पाँच बार महापौर रह चुके हैं। इनके चाचा सदाशिव शेट्टार दक्षिण भारत के जनसंघ के प्रभावी नेता थे और वे हुबली शहर से 1967 में विधायक चुने गए। जगदीश शेट्टार बी. कॉम और एल.एल.बी की डिग्री प्राप्त की है।
जगदीश शेट्टार ने अपने राजनितिक जीवन की शुरुआत अखिल भारतीय विद्यार्थी परिषद से की और बाद में राष्ट्रीय स्वयंसेवक संघ से जुड़ गए।
1990 में वे भाजपा के हुबली ग्रामीण इकाई के अध्यक्ष चुने गए और 1994 में धारवाड़ जिला इकाई के अध्यक्ष चुने गए। 1994 में वे पहली बार विधायक चुने गए। 1996 में वे भाजपा के राज्य सचिव और 1999 में वे कर्नाटक विधानसभा में नेता विपक्ष चुने गए।
2005 में वे भारतीय जनता पार्टी के प्रदेश अध्यक्ष हुए फिर इसी साल वे भाजपा-जनता दल की गठबंधन सरकार में राजस्व मंत्री बने।
भाजपा-जनता दल के गठबंधन के टूटने के बाद हुए मध्यावधि चुनाव में भाजपा को पूर्ण बहुमत मिला। वे कर्नाटक विधानसभा के सभापति बने। 2009 में उन्होंने इस पद से इस्तीफा दे दिया और वे ग्रामीण विकास और पंचायती राज मंत्री बने।
डी. वी. सदानंद गौड़ा के इस्तीफे के बाद उन्होंने 12 जुलाई 2012 को राज्य के इक्कीसवे मुख्यमंत्री के रूप में शपथ ली।
2013 के कर्नाटक विधानसभा चुनाव से पहले भारतीय जनता पार्टी ने जगदीश शेट्टार को मुख्यमंत्री पद का उम्मीदवार घोषित कर दिया परन्तु अपनी साफ़ छवि के बावजूद पार्टी के जनाधार वाले नेता बी॰ एस॰ येदियुरप्पा के पार्टी छोड़ने और सरकार पर लगे भ्रष्टाचार के आरोपों के कारण वे भाजपा को जीत नहीं दिला सके।
चुनाव के बाद वे कर्नाटक विधानसभा में नेता विपक्ष चुने गए।
