पुनीत इस्सर हिन्दी भारतीय अभिनेता तथा निर्देशक हैं. इनकी सबसे अधिक ख्याति प्राप्त अदायगी बी आर चोपड़ा के महाभारत धारावाहिक में दुर्योधन के चरित्र के रूप में थी। उसके अलावा इन्होने सलमान खान द्वारा अभिनीत फ़िल्म गर्व का भी निर्देशन किया है.
पुनीत इस्सर फ़िल्म निर्देशक सुदेश इस्सर के पुत्र हैं. इनकी पत्नी दीपाली, पंजाबी अभिनेता दिलीप पुरी और बंगाली गायिका अक्षिता पुरी की पुत्री हैं. 60, 70 एवं 80 के दशक में मशहूर बाल कलाकार सत्यजीत पुरी दीपाली के भाई हैं. पुनीत की दो संतान हैं: निवृति और सिद्धांत . प्रशिक्षित अभिनेता होने के साथ साथ पुनीत कला अभिनय के प्रोफेसर भी हैं. इसके अलावा वो एक सुप्रशिक्षित मार्शल आर्टिस्ट भी हैं. इन्हे कुंग-फु, कराटे, बॉक्सिंग तथा कुश्ती का भी शौक है.
वर्ष 1983 में फ़िल्म कुली की शूटिंग के दौरान एक स्टंट में इनके हाथो अमिताभ बच्चन को गंभीर चोट लग गयी थी। हालाँकि इन्होने हमेशा कहा है की चोट इनके हाथ से न लग के अमिताभ के पीछे रखे लकड़ी के पटरे से लगी थी, फिर भी काफी दिनों तक पुनीत को प्रेस और अमिताभ के प्रशंसकों का गुस्सा झेलना पड़ा था। हालात इतने बुरे थे की इन्हे धमकी और नफरत भरे पत्र भी मिला करते थे. मगर अस्पताल में अमिताभ बच्चन ने इनको ढाढस बंधाया और बहुत प्यार से कहा, "पुनीत इसमें आपकी कोई गलती नहीं, और मुझे मालूम है की अपने ये जान बूझ के नहीं किया था." इतना ही नहीं बहुत कमज़ोर हो चुके अमिताभ बच्चन ने स्वयं इनके साथ बाहर आकर प्रशंसकों से अनुरोध किया की पुनीत के ऊपर व्यर्थ का गुस्सा न निकालें. करीब करीब 6 वर्ष तक बॉलीवुड से लगभग बहिष्कृत पुनीत को बी आर चोपड़ा ने अपने पौराणिक धारावाहिक महाभारत में दुर्योधन का किरदार निभाने को दिया. यही किरदार इनके मील के पथ्थर की तरह साबित हुआ.
