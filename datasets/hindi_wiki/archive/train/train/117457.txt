ग़ोरी राजवंश या ग़ोरी सिलसिला, जो अपने-आप को शनसबानी राजवंश बुलाया करते थे, एक मध्यकालीन राजवंश था जिसने ईरान, अफ़ग़ानिस्तान, पश्चिमोत्तर भारत, ख़ुरासान और आधुनिक पश्चिमी चीन के शिनजियांग क्षेत्र के कई भागों पर 1148-1215 ईसवी काल में राज किया। यह राजवंश ग़ज़नवी राजवंश के पतन के बाद उठा था। यह राजवंश अफ़ग़ानिस्तान के ग़ोर प्रान्त में केन्द्रित था और इतिहासकारों का मानना है कि इसका राजपरिवार ताजिक मूल का था।
ग़ोरी राजवंश की सर्वप्रथम राजधानी ग़ोर प्रान्त का फ़िरोज़कोह शहर था लेकिन बाद में हेरात बन गया। इसके अलावा ग़ज़नी और लाहौर को भी राजधानियों की तरह इस्तेमाल किया जाता था, विशेषकर सर्दियों में। दिल्ली का प्रसिद्द क़ुतुब मीनार इसी वंश के क़ुतुब-उद-दीन ऐबक का बनवाया हुआ है, जिसने दिल्ली सल्तनत की स्थापना भी की। इस राजवंश के पतन के बाद ईरान में ख़्वारेज़्म​ शाह राजवंश और उत्तर भारत में दिल्ली सल्तनत के ग़ुलाम राजवंश ने इसकी जगह ली।
मध्य 12वीं सदी से पहले ग़ोरी सरदार 150 सालों तक ग़ज़नवियों और सलजूक़ों के अधीन रहे। इस काल के अंत तक ग़ज़नवी स्वयं सलजूक़ों के अधीन हो चुके थे। 
1148-1149 में क़ुतुब-उद-दीन नामक एक स्थानीय ग़ोरी नेता किसी पारिवारिक झगड़े के बाद शरण लेने जब ग़ज़ना आया तो ग़ज़नवी शासक बहराम शाह ने उसे ज़हर देकर मार डाला। बदलें में एक दूसरे ग़ोरी सरदार अला-उद-दीन हुसैन ने ग़ज़ना पर हमला करा और उसे 7 दिनों तक लूटा और जलाकर राख कर डाला। इसके बाद उसे 'जहानसोज़' के नाम से जाना जाने लगा, जिसका मतलब 'जहान/विश्व में आग लगाने वाला' होता है। इसके साथ ही ग़ज़नवी साम्राज्य ख़त्म होने लगा।
ग़ज़नवियों ने सलजूक़ों की सहायता से ग़ज़नी पर दोबारा नियंत्रण कर लिया लेकिन जल्द ही उसे कुछ ओग़ुज़​ तुर्कमानी झुंडों को खो बैठे जो स्वयं पूर्वोत्तर दिशा से अपनी ज़मीनें कारा-ख़ितान ख़ानत को खोकर यहाँ आ धमके थे। 1152 में अला-उद-दीन जहानसोज़ ने सलजूक़ों को कर देने से मना कर दिया और फ़िरोज़कोह से फ़ौजें बढ़ाई लेकिन सलजूक़ों के शासक, सुलतान अहमद संजर, ने उसे हरा दिया। सुलतान संजर ने अला-उद-दीन को कुछ देर बंदी बनाकर रखा लेकिन फिर रिहा कर दिया। 1161 में अला-उद-दीन जहानसोज़ का देहांत हो गया और उसका बेटा सैफ़-उद-दीन ग़ोरी शासक बना। अपने मरने से पहले अला-उद-दीन जहानसोज़ ने अपने दो भतीजों - शहाब-उद-दीन और ग़ियास-उद-दीन - को क़ैद कर रखा था लेकिन सैफ़-उद-दीन ने उन्हें रिहा कर दिया।
सलजूक़ों ने जब इस क्षेत्र पर क़ब्ज़ा किया था जो उन्होंने सैफ़-उद-दीन की पत्नी के ज़ेवर भी ले लिए थे। गद्दी ग्रहण करने के बाद एक दिन सैफ़-उद-दीन ने किसी स्थानीय सरदार को यह ज़ेवर पहने देख लिया और तैश में आकर उसे मार डाला। जब मृतक के भाई को कुछ महीनो बाद मौक़ा मिला तो उसने सैफ़-उद-दीन को बदले में भाला मरकर मार डाला। इस तरह सैफ़-उद-दीन का शासनकाल केवल एक वर्ष के आसपास ही रहा। ग़ियास-उद-दीन नया शासक बना और उसके छोटे भाई शहाब-उद-दीन ने उसका राज्य विस्तार करने में उसकी बहुत वफ़ादारी से मदद करी। शहाब-उद-दीन ने पहले ग़ज़ना पर क़ब्ज़ा किया, फिर 1175 में मुल्तान और उच पर और फिर 1186 में लाहौर पर। जब उसका भाई 1202 में मरा तो शहाब-उद-दीन मुहम्मद ग़ोरी सुलतान बन गया।
1206 में आधुनिक पाकिस्तान के झेलम क्षेत्र में नदी के किनारे मुहम्मद ग़ोरी को खोखर नामक राजपूत क़बीले के लोगों ने अपने ऊपर हुए हमलों का बदला लेने के लिए मार डाला। मुहम्मद ग़ोरी का कोई बेटा नहीं था और उसकी मौत के बाद उसके साम्राज्य के भारतीय क्षेत्र पर उसके प्रीय ग़ुलाम क़ुतुब-उद-दीन ऐबक ने दिल्ली सल्तनत स्थापित करके उसका विस्तार करना शुरू कर दिया। उसके अफ़ग़ानिस्तान व अन्य इलाक़ों पर ग़ोरियों का नियंत्रण न बच सका और ख़्वारेज़्मी साम्राज्य ने उनपर क़ब्ज़ा कर लिया। ग़ज़ना और ग़ोर कम महत्वपूर्ण हो गए और दिल्ली अब क्षेत्रीय इस्लामी साम्राज्य का केंद्र बन गया। इतिहासकार सन् 1215 के बाद ग़ोरी साम्राज्य को पूरी तरह विस्थापित मानते हैं।
