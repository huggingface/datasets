सहाबा या अस-सहाबा इस्लाम की सर्वोच्च धार्मिक हस्ती पैग़म्बर मुहम्मद के साथियों, शिष्यों, लेखकों और परिवारजनों का नाम है जिन्होनें उनके जीवनकाल में उनका साथ दिया। अरबी भाषा में 'साहब' का अर्थ 'साथी' या 'सहयोगी' होता है और इसका बहुवचन शब्द 'सहाबा' है।
आमतौर पर सहबा की संख्या लगभग 1,50,000 व्यक्तियों की बताई जाती है जब पैगम्बर हज़रत मुहम्मद ने अपना आखरी खुतबा दिया था उनकी अपनी जीवनियों और मुहम्मद साहब के जीवन और कथनों के बारे में उनके द्वारा दिए गए बयानों को इस्लामी क़ानून, जीवन-रीति व परम्परा और न्याय-दर्शन के विकास में भारी महत्व दिया गया। पैग़म्बर ने अपने जीवन में क्या कहा और किया उसकी मान्यताओं को 'हदीस' कहा जाता है और यह भी सहाबा के बयानों पर निर्भर है। शिया और सुन्नी समुदायों में सहाबा के अलग-अलग सदस्यों के कथनों को अलग भार दिया गया है, जिस से उनकी क़ानूनी सोच और परम्परा में भी गहरे अंतर आ गए हैं।
अलग-अलग मुस्लिम विद्वान 'सहबा' की परिभाषा अलग रूप से करते हैं। कुछ के अनुसार जिसने भी मुहम्मद साहब को स्वयं देखा, उनमें विशवास किया और अपने मरण तक इस्लाम धर्म अपनाया वह सहबा की श्रेणी में आता है। अन्य लेखकों के अनुसार इन सब लोगों को सहबा नहीं माना जाना चाहिए और केवल उन्हीं को सहबा कहा जाना चाहिए जो वास्तव में मुहम्मद साहब के साथ रहे और जिन्होनें धर्म-प्रचार में और युद्धों में उनका साथ दिया। किसे सहाबा समझा जाए और किसे नहीं, इस प्रशन की इस्लामी परम्परा में भारी अहमियत है क्योंकि हदीस, शरिया, सुन्नाह और फ़िक़्ह सभी पर इस परिभाषा का असर पड़ता है।
