पटना सिलसिलेवार बम धमाके 27 अक्टूबर 2013 को पटना शहर में गान्धी मैदान और पटना जंक्शन रेलवे स्टेशन पर हुए। ये धमाके भारतीय जनता पार्टी के प्रधानमन्त्री पद के उम्मीदवार नरेन्द्र मोदी की रैली के कुछ समय पूर्व हुए। पटना के गान्धी मैदान पर यह रैली आयोजित की गयी थी। रैली स्थल पर 5 तथा रेलवे स्टेशन पर 2 धमाके हुए। सिलसिलेवार हुए कुल 7 बम धमाकों में 6 लोग मरे तथा 83 लोग घायल हुए।
पटना शहर में 27 अक्टूबर 2013 को नरेन्द्र मोदी की हुंकार रैली का कार्यक्रम था। इस वजह से गान्धी मैदान में लाखों लोगों की भीड़ मौजूद थी। भारी संख्या में लोग ट्रेनों से भी आ रहे थे। इस कारण स्टेशन पर भी काफी भीड़ थी। पहला धमाका 10 बजे रेलवे स्टेशन के शौचालय में हुआ। फिर पाँच धमाके गान्धी मैदान के आसपास हुए। रेलवे स्टेशन पर एक धमाका बम को डिफ्यूज़ किये जाते समय हुआ। नरेन्द्र मोदी ने भी रैली खत्म करते हुए लोगों से शान्ति बनाये रखने की अपील की। उन्होंने रैली में आये लोगों से कहा कि वे घर जाने में जल्दबाजी नहीं करें।
प्रधानमन्त्री मनमोहन सिंह ने विस्फोटों की निन्दा करते हुए लोगों से शान्ति बनाये रखने की अपील की। प्रधानमन्त्री ने बिहार के मुख्यमन्त्री नीतीश कुमार से फोन पर बात की और उनसे विस्फोटों की तेजी से जाँच कराने व दोषियों को दण्डित करना सुनिश्चित करने को कहा। गृह मंत्रालय ने भी बिहार सरकार से विस्फोटों के बारे में रिपोर्ट माँगी। राज्य में राष्ट्रीय जांच एजेंसी और राष्ट्रीय सुरक्षा गार्ड की टीम भेजी गयी।
मुख्यमन्त्री नीतीश कुमार ने इस घटना में मारे गये लोगों के परिजनों को पाँच-पाँच लाख रुपये देने की घोषणा की। साथ ही उन्होंने यह ऐलान भी किया कि घायलों का इलाज कराया जायेगा।
इन धमाकों का सिलसिलेवार ब्योरा इस प्रकार है-
इस मामले में पुलिस ने रांची से विस्फोटकों के साथ दो संदिग्धों को हिरासत में लिया गया। उनके पास से जो डेटोनेटर, प्रेशर कुकर बम, जेहादी साहित्य और सीडी बरामद किये गये उनकी अब तक की जाँच में जो बातें सामने आयी हैं उससे आतंकी संगठन इण्डियन मुजाहिदीन पर शक जा रहा है।
इससे पहले पुलिस ने पटना रेलवे स्टेशन के टॉयलेट में ब्लास्ट के ठीक बाद इम्तियाज समेत 4 को भी हिरासत में लिया था। उसे लोगों ने बैग से कुछ संदिग्ध चीज रखते हुए देखा था। इम्तियाज के पास से कई दस्तावेज मिले, जिसमें रांची के कई पते और कुछ मोबाइल नम्बर थे। उस पते और नम्बर का क्रम जब मिलाया गया तो यह जानकारी सामने आयी कि धमाके के बाद गान्धी मैदान के पास से ही रांची के उन नम्बरों पर बात की गयी थी।
जांचकर्ताओं के अनुसार इन धमाकों का मुख्य साजिशकर्ता मोहम्मद तहसीन अख्तर है जो कि इंडियन मुजाहिदीन का दूसरा सबसे बड़ा आतंकी है। तहसीन 2005 में चिकमंगलूर स्थित एक मदरसा में कट्टरपंथी बन गया मीडिया में खुलासा हुआ कि तहसीन अख्तर समस्तीपुर से संबंधित जदयू नेता तकी अख्तर का भतीजा है। 
इन धमाकों के बाद देश के गृहमन्त्री सुशील कुमार शिंदे शाम को मुंबई में रज्जो फिल्म का संगीत अल्बम रिलीज करने पहुँच गये। उन्होंने समारोह में बोलते हुए कहा कि "पटना में आज जो हुआ उससे मुझे लगता था यहाँ आ नहीं पाऊँगा, लेकिन आज मैं दिल से यहाँ आना चाहता था।" भाजपा की तरफ से निशाना बनाये जाने के बाद विदेश मंत्री सलमान खुर्शीद ने शिंदे का बचाव करते हुए कहा कि "पटना के अलावा भी शिंदे की अपनी जिन्दगी है।"
