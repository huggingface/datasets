अल्फ़ा अरायटिस, जिसका बायर नाम भी यही है, मेष तारामंडल का सब से रोशन तारा है और पृथ्वी से दिखने वाले सभी तारों में से 48वाँ सब से रोशन तारा है। यह हमसे 66 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान +2.00 है।
अल्फ़ा अरायटिस को अंग्रेज़ी में कभी-कभी "हैमल" कहा जाता है। यह नाम अरबी भाषा के "रास अल-हमल" से लिया गया है जिसका अर्थ "भेड़ का सिर" है। यह नाम इसलिए पड़ा है क्योंकि यह मेष तारामंडल में काल्पनिक भेड़ की आकृति के सिर में स्थित है।
अल्फ़ा अरायटिस एक K2 IIICa-1 श्रेणी का दानव तारा है। इस श्रेणी में 'Ca' का मतलब है के इसके वर्णक्रम की जाँच करने पर इसके वायुमंडल में कैलशियम तत्व की मौजूदगी का पता चलता है। इसकी सतह का तापमान लगभग 4,590 कैल्विन अनुमानित किया गया है। इसका द्रव्यमान हमारे सूरज के द्रव्यमान का 2 गुना है, लेकिन व्यास सूरज के व्यास का 15 गुना है। इसकी निहित चमक हमारी सूरज की चमक की 90 गुना अनुमानित की गई है। इसकी चमक में समय के साथ उतार-चढ़ाव दिखता है इसलिए खगोलशास्त्रियों को शक़ है कि यह एक परिवर्ती तारा है।
वैज्ञानिकों को अल्फ़ा अरायटिस के इर्द-गिर्द एक ग़ैर-सौरीय ग्रह परिक्रमा करता हुआ ज्ञात हुआ है। इसका द्रव्यमान बृहस्पति के द्रव्यमान का 1.8 गुना है, यानि इसके एक गैस दानव होने की काफ़ी संभावना है। यह लगभग 380 दिनों में अल्फ़ा अरायटिस की परिक्रमा पूरी कर लेता है। इस ग्रह को अंतर्राष्ट्रीय खगोलीय संघ द्वारा "अल्फ़ा अरायटिस बी" नामांकित किया गया है।
2000 ईसापूर्व से 100 ईसापूर्व के काल में बसंत विषुव के समय में सूरज आकाश में सूर्यपथ में मेष तारामंडल के क्षेत्र में होता था । हिन्दू नव वर्ष और भारतीय सौर नव वर्ष दोनों इसी समय पड़ते हैं और बहुत सी अन्य संस्कृतियों में भी ऐसा ही होता था। इसलिए यह समय धार्मिक और प्रशासनिक रूप से बहुत महत्व रखता था। यही वजह है की अधिकतर अख़बारों में राशिफल की सूचियाँ मेष राशी से ही शुरू होती हैं। अल्फ़ा अरायटिस इस क्षेत्र का सब से रोशन तारा था इसलिए यह भी महत्व रखता था। अयन चलन की वजह से वर्तमान युग में सूरज बसंत विषुव के दौरान मीन तारामंडल के क्षेत्र में पड़ता है।
