कंप्यूटिंग यानि संगणन में फीड एग्रीगेटर, जिसे फीड रीडर, न्यूज़ रीडर या साधारणतः एग्रीगेटर कहा जाता है एक डेस्कटॉप या वेब अनुप्रयोग होता है जो कि इंटरनेट पर मुहैया सिंडीकेटेड मसौदे, मसलन समाचार सुर्खियाँ, ब्लॉग, पॉडकास्ट और व्लॉग का संकलन कर एक ही स्थान पर उसे प्रदर्शित करता है। चुंकि इस सामग्री में बदलाव या अद्यतन होता रहता हैं अतः संकलक यानी एग्रीगेटर को लगातर मसौदे की क्षमल फीड पर नज़र रखनी पड़ती है। इस लेख में एग्रीगेटर के लिये संकलक शब्द का प्रयोग किया गया है, पर ध्यान रहे कि यह मानक शब्द नहीं है।
जिस सिंडिकेटेड मसौदे को संकलक ग्रहण करता है वह सामान्यतः आरएसएस या अन्य किसी क्षमल प्रारूप जैसे आरडीएफ या एटम में मुहैया कराया जाता है।
संकलक जालस्थलों यानि वेबसाईट्स पर नई सामग्री जोड़े जाने का पता लगाने में व्यय होने वाले समय व श्रम की बचत करता है और एक तरह से पाठक के लिये उसका व्यक्तिगत अखबार बना कर उसे पेश करता है। एक बार किसी फीड को सब्सक्राईब करने या नियमित पाठक बन जाने पर संकलक प्रयोगकर्ता की इच्छानुसार तय अंतराल पर नई सामग्री का पता लगाकर उस तक सामग्री पहुंचा देता है। इस तकनीक को पुल तकनलाजी कहा जाता है। यह ईमेल या इंस्टैंट मैसेजिंग जैसे साधनों में प्रयुक्त पुश तकनलाजी से ठीक उलट युक्ति है। साथ ही पुश तकनीक से सामग्री के ग्राहकों की तुलना में संकलक बड़ी सरलता से किसी भी फीड से अनसब्सक्राईब कर सकता है यानि उसका पाठक बनने से इंकार कर सकता है। ज्यादातर संकलक प्रयोक्ता को उसके या अन्य पाठकों द्वारा पढ़े जा रहे फीड की सूची ओपीएमएल प्रारूप में निर्यात व आयात करने की सुविधा भी देते हैं।
कई पोर्टल जालस्थलों में संकलन की सुविधा जालस्थल पर ही मुहैया है, मसलन माई याहू या आई गूगल पर। यह सुविधा आधुनिक वेब ब्राउज़रों व ईमेल कार्यक्रमों पर भी उपलब्ध है।
संकलक मसौदे को समाहित कर किसी एक ही ब्राउज़र या डेस्कटॉप अनुप्रयोग पर पेश कर देता है। इन अनुप्रयोगों को आरएसएस रीडर, फीड रीडर, फीड एग्रीगेटर, न्यूज़ रीडर या सर्च एग्रीगेटर भी कहा जाता है। जिन संकलकों में पॉडकास्टिंग की काबलियत है वे स्वतः मीडिया फाईलें जैसे की एमपी3 रिकार्डिंग का अधिभरण या डाउनलोड भी कर सकता है। कुछ मामलों में तो ये इन फाईलों को कंप्यूटर से जुड़े आईपॉड जैसे पोर्टेबल मीडिया प्लेयरों में सीधे लोड भी कर सकता है।
हाल ही में कुछ नये संकलक, जिन्हें "आरएसएस नरेटर" पुकारा जा रहा है, भी मैदान में उतरे हैं जो न केवल फीड मसौदे का संकलन करते हैं बल्कि उन्हें आफलाईन यानि इंटरनेट से जुड़े बगैर आडियो रिकार्डिंग के रूप में सुनने की सुविधा देते हैं।
जाल आधारित संकलक ऐसे अनुप्रयोग हैं जो दूरस्थ सर्वर पर स्थित होते हैं और जिनका गूगल रीडर या ब्लॉगलाईंस जैसे जाल अनुप्रयोगों के सहारे प्रयोग किया जाता है। चुंकि ये अनुप्रयोग इंटरनेट के माध्यम से प्रयुक्त होते हैं अतः प्रयोक्ता अपनी सब्सक्राईब्ड फीड को जहाँ भी इंटरनेट संपर्क उपलब्ध हो वहाँ पढ़ सकता है। आधुनिक संकलक एजैक्स जैसी तकनीकों का प्रयोग करते हैं और अनेकों विजेट के रूप में भी उपलब्ध हैं।
व्यक्तिगत संकलकों के अलावा सामुदायिक संकलक भी होते हैं जो सामान्यतः किसी लघु समुदाय के फीड का संकलन करते हैं। उदाहरण के लिये लेख के अंत में दिये संकलकों की सूची का पृष्ठ देखें।
क्लायंट या डेस्कटॉप अनुप्रयोग का ज्यादातर कंप्यूटर पर बकायदा स्थापन किया जाता है। इनका ग्राफीकल यूज़र इंटरफेस अधिकतर आउटलुक जैसे लोकप्रिय ईमेल क्लायंट जैसा ही होता है जिनमें ज्यादातर तीन पैनलों में मसौदा दिखाया जाता, बाईं ओर सब्सक्राईब्ड फीडों की सूची, जिनको समूह, फोल्डर या वर्ग रूप में बाँटा जा सकता हो और दायें पैनल में प्रविष्टि का मसौदा। कई अनुप्रयोगों में टिकर टेप या न्यूज़ टिकर या अलर्ट के रूप में नई प्रविष्टियों के बारे में जानकारी हासिल की जा सकती है।
कई प्रोग्रामिंग भाषाओं में ऐसी लायब्रेरी मुहैया कराई जाती हैं जिनका अनुप्रयोग बनाने वाले या जालस्थल मालिक उपयोग कर फीड पढ़ सकते हैं या विभिन्न प्रारूप में उनका प्रदर्शन या उपयोग कर सकते हैं। उदाहरणः सीपैन में, ,  आदि।
मीडिया संकलक, जिन्हें पॉडकास्ट की लोकप्रियता के कारण पॉडकैचर भी पुकारा जाता है, ऐसी फीड के संकलक होते हैं जिनमें मसौदा मुख्यतः आडियो या विडियो हो। फीड में ये के रूप में डाले जाते हैं। ये जाल या डेस्कटॉप आधारित अनुप्रयोग हो सकते हैं। ये मीडिया को डाउनलोड कर उसे चला सकते हैं या आईपॉड जैसे किसी बाहरी मीडिया प्लेयर के साथ सिक्रोनाईज़ भी कर सकते हैं।
संकलकों के साथ सामग्री की अतिशयता एक मूलभूत समस्या है, खास तौर पर यदि प्रयोक्ता अनेकों फीड का पाठक हो। संकलक अलग अलग तौर पर इस समस्या से निबटते हैं। प्रयोक्ता को फीड के वर्गीकरण की सुविधा के अलावा वे प्रविष्टियों के साथ संलग्न टैग व कीवर्ड का लाभ उठाते हैं। इसके अलावा तरीका है प्रयोक्ता के अटेंशन प्रोफाईल का प्रयोग कर उसकी रुचि के मुताबिक छंटी हुई सामग्री ही पेश करना।
