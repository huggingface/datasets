20 नवम्बर 2016 को कानपुर से 100 किलोमीटर दूर पुखरायां में रविवार तड़के क़रीब तीन बजे पटना-इंदौर एक्सप्रेस के 14 डिब्बे पटरी से उतरने के कारण यह बड़ा हादसा हुआ। ये ट्रेन इंदौर से पटना जा रही थी। हादसे में 153 लोगों के मरने की पुष्टि हुई है। वहीं 250 से ज्यादा के घायल होने की भी खबर है।
हादसा रविवार सुबह 3 बजकर 10 मिनट पर हुआ। ट्रेन इंदौर से पटना की ओर जा रही थी। जैसे ही इंदौर-पटना एक्सप्रेस जब पुखरायाँ स्टेशन से गुजरते हुए कानपुर के लिए निकली ही थी, कि कुछ क्षण बाद दलेल नगर क्रासिंग के पास ट्रेन के चौदह डिब्बे पटरी से उतर गए। राज्य की बसों के द्वारा घायलों को अस्पताल ले जाया गया, वहीं मृतकों को पोस्टमार्टम हाउस पहुंचाया गया। डॉक्टर्स और पैरामेडिकल की टीमें भी घटनास्थल पर राहत कार्य के लिए पहुँचीं।
अनेक लोग डिब्बों में फसे हुए थे। गैस कटर की मदद से डिब्बों को काटकर फंसे हुए लोगों को निकालने की कोशिशें की गयीं। राहत व बचाव कार्यों में एनडीआरएफ और प्रशासन की टीमें लगीं। सेना की टीम भी बचाव कार्य के लिए घटनास्थल पहुँचीं।
कानपुर रेल हादसे के कारण कई ट्रेनें रद्द व डायवर्ट कर दी गयीं। 
हादसे में मारे गए लोगों में से 7 की मध्यप्रदेश के नागरिकों के तौर पर पहचान हुई।
