अल्फ़ा सॅफ़ॅई, जिसका बायर नाम भी यही है, वृषपर्वा तारामंडल में स्थित एक तारा है जो पृथ्वी से दिखने वाले सबसे रोशन तारों में से एक है। यह हमसे क़रीब 49 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान लगभग +2.5 है।
अंग्रेज़ी में अल्फ़ा सॅफ़ॅई को "ऐल्डरेमिन" भी कहा जाता हैं। यह अरबी के "अल​-दिरा अल-यमीन" से लिया गया है, जिसका अर्थ "दाहिना बाज़ू" होता है।
अल्फ़ा सॅफ़ॅई एक सफ़ेद रंग का A7 IV या A7 V श्रेणी का मुख्य अनुक्रम तारा है, जो धीरे-धीरे फूलकर उपदानव तारा बन रहा है। समय के साथ यह शायद एक लाल दानव तारा बन जाएगा। इसका द्रव्यमान सूरज के द्रव्यमान का 1.9 गुना और व्यास सूरज के व्यास का 2.5 गुना है। इसकी चमक हमारे सूरज की चामक की 18 गुना है और इसका सतही तापमान लगभग 7,600 कैल्विन है। यह बहुत ही तेज़ी से घूर्णन कर रहा एक और एक पूरा घुमाव 12 घंटों में पूरा कर लेता है। तुलना के लिए हमारे सूरज को एक घुमाव पूरा करने में लगभग एक महीना लग जाता है।
अल्फ़ा सॅफ़ॅई एक परिध्रुवी तारा है जो पृथ्वी के उत्तरी गोलार्ध से नज़र आता है। समय के साथ यह तारा हमारे उत्तरी ध्रुव के ऊपर नज़र आना शुरू होगा और सन् 7500 ईसवी के आसपास हमारा उत्तरी ध्रुव तारा बन जाएगा।
