ज़ेटा पपिस, जिसका बायर नाम भी यही है, पपिस तारामंडल का सब से रोशन तारा और पृथ्वी से दिखने वाले तारों में से 62वाँ सब से रोशन तारा है। पृथ्वी से देखी गई इसकी चमक +2.21 मैग्नीट्यूड है और यह पृथ्वी से लगभग 1,090 प्रकाश वर्ष की दूरी पर है। यह एक O श्रेणी का अत्यंत गरम नीला महादानव तारा है।
ज़ेटा पपिस तारे को कभी-कभी नेऑस भी कहते है। यह यूनानी भाषा के "नाउस" शब्द से लिया गया है, जिसका अर्थ "नाव" है। क्योंकि हिंदी, संस्कृत और यूनानी सभी हिंद-यूरोपीय भाषाएँ हैं "नाव" और "नाउस" वास्तव में सजातीय शब्द हैं। अरबी में इस "सुहेल हदार" है, जिसका मतलब "गरजता चमकता वाला" है।
ज़ेटा पपिस एक O5 Iaf श्रेणी का नीला महादानव तारा है। इसका द्रव्यमान हमारे सूरज के द्रव्यमान का 60 गुना और व्यास हमारे सूरज के व्यास का 17 गुना है। इसकी निहित चमक सूरज की लगभग 3,60,000 गुना है, यानि सूरज से तीन लाख गुना से भी ज़्यादा। यह आकाशगंगा के सब से रोशन तारों में गिना जाता है। इसका सतही तापमान 34,326 कैल्विन है, जो बहुत ही गरम है और जिस वजह से यह गहरे नीले रंग से चमकता है। इस तारे की आयु केवल 40 लाख साल है। तुलना के लिए हमारे सूरज की उम्र 4.57 अरब साल है।
ज़ेटा पपिस की चमक इतनी भयंकर है की अगर सूरज की जगह यह होता तो पृथ्वी पिघलकर उबलने लगती और घरों-दीवारों से भी इसकी प्रतिबिंबित चमक किसी काले चश्मे पहने मनुष्य को क्षणों में अँधा कर देती। अगर यह पृथ्वी से इतना दूर होता जितना व्याध तारा है तो आकाश में इसकी चमक एक-चौथाई चाँद के बराबर होती और उस से वस्तुओं की ज़मीन पर परछाइयाँ पड़ती।
