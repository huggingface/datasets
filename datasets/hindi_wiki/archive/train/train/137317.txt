इस्ला देल पेस्कादो, जो इस्ला दे लोस पेस्कादोरेस और कुहिरी के नामों से भी जाना जाता है, एक पहाड़ी भूमि का टुकड़ा है जो दक्षिण अमेरिका के बोलिविया देश में सालार दे उयुनी नामक नमक के मैदान के बीच में स्थित है। प्रागैतिहासिक काल में, जब यह मैदान एक झील हुआ करती थी, इस्ला देल पेस्कादो उस झील में एक द्वीप था। प्रशासनिक रूप से यह बोलिविया के पोतोसी विभाग में स्थित है। इस मैदान में ऐसे और भी द्वीप हैं, मसलन पास का इस्ला इन्काउआसी।
'इस्ला' का अर्थ स्पेनी भाषा में 'द्वीप' होता है और 'पेस्कादो' का मतलब 'मछली' है। यह द्वीप दूर से मछली की आकृति प्रस्तुत करता है जिस वजह से इसका नाम पड़ा है।
