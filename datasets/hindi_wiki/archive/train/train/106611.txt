महात्मा गांधी टाउन हॉल मध्य भारत के राज्य मध्य प्रदेश के नगर इन्दौर की एक ऐतिहासिक इमारत है। यह इमारत ब्रिटिश काल की है और तब समय बताने का कार्य भी करती थी और इसे घंटाघर भी कहते थे। इस इमारत में वर्ष पर्यन्त विभिन्न प्रकार के सांस्कृतिक कार्यक्रम आयोजित होते रहते हैं। इस इमारत का निर्माण 1904 में किया गया था और तब इसका नाम किंग एडवर्ड हॉल रखा गया था। सन् 1947 में भारत के स्वतंत्र होने के बाद इसका नाम गांधी हाल कर दिया गया। हॉल में बच्चों के लिए पार्क और एक पुस्तकालय भी है।
इस भवन का निर्माण अंग्रेज वास्तुकार स्टीवेंसन ने किया था। भवन के ऊपर राजपुताना शैली के घटक गुंबद और मीनारें हैं। इमारत सफेद सिवनी और पाटन के पत्थरों से इन्डो-गोथिक शैली में बनी है तथा आंतरिक सजावट प्लास्टर ऑफ पेरिस से की गयी है। इसके फर्श को काले और श्वेत संगमरमर से सुसज्जित किया गया है तथा इसमें बीच की मीनार आयताकार बनी है। इस मीनार के ऊपरी भाग में चारों ओर एक एक घड़ी लगी है। ये घडियां इतनी बडी हैं कि दूर से ही दिखाई देती हैं, और इसी कारण से इसे घंटाघर भी कहा जाता है। इसके निर्माण के समय इसकी लागत ढाई लाख रुपए थी।
भवन का उदघाटन नवंबर, 1905 में प्रिंस ऑफ़ वेल्स द्वारा भारत आगमन पर किया गया था। 
टाउन हाल का पोर्च
घण्टाघर की घडी
118 वर्ष पुराने भवन का जीर्णोद्धार कार्य मार्च 2018 से आरम्भ हो गया है। इसके प्रथम चरण में पूरे भवन के बाहरी भाग को चमकाया जाएगा और भवन को वापस पुराना स्वरूप दिया जाएगा। यह कार्य लगभगग साढ़े छः करोड़ की लागत से होगा।
साँचा:इन्दौर
