मनोविज्ञान में संरचनावाद या संरचनात्मक मनोविज्ञान, विल्हेम वुन्ट तथा एडवर्ड ब्रडफोर्ड टिचनर द्वारा विकसित एक चेतना सिद्धान्त है।
मनोविज्ञान को दर्शनशास्त्र से अलग करके क्रमबद्ध अध्ययन करने का श्रेय संरचनावाद को जाता है, जिसके प्रवर्तक विलियम बुण्ट तथा ई.बी. टिचनर थे। इन्होनें अमेरिका के कार्नेल विश्वविद्यालय में इसकी शुरूआत की। बुण्ट ने 1879 में लिपजिंग विश्वविद्यालय में मनोविज्ञान की प्रथम प्रयोगशाला की स्थापना की और मनोविज्ञान के स्वरूप को प्रयोगात्मक बना दिया। बुण्ट ने मनोविज्ञान को चेतन अनुभूति का अध्ययन करने वाला माना, जिसे मूलतः दो तत्वों में विश्लेषित किया जा सकता था। वे दो तत्व थे- संवदेन तथा भाव। बुण्ट ने चेतन को वस्तुनिष्ठ तत्व बताया। बुण्ट का विचार था कि प्रत्येक भाव का अध्ययन तीन विभाओं में अवस्थित किया जा सकता है- उत्तेजना-शांत, तनाव-शिथिलन तथा सुखद-दुःखद। इसे भाव का त्रिविमीय सिद्धान्त कहा गया। टिचनर ने बुण्ट की विचारधारा को उन्नत बनाते हुये कहा कि चेतना के दो नहीं तीन तत्व होते है- संवदेन, प्रतिमा तथा अनुराग। टिचनर ने बुण्ट के समान अन्तःनिरीक्षण को मनोविज्ञान की एक प्रमुख विधि माना है। बुण्ट ने चेतना के तत्वों की दो विशेषताएं बतायी थी- गुण तथा तीव्रता। टिचनर ने इनकी संख्या चार कर दी- गुण, तीव्रता, स्पष्टता तथा अवधि। टिचनर ने ध्यान प्रत्यक्षण, साहचर्य, संवेदन आदि क्षेत्रों में भी अपना योगदान दिया।
