इन्स्क्रिप्ट भारतीय भाषी लिपियों का मानक कीबोर्ड है। यह कम्यूटर हेतु एक टच टाइपिंग कुंजीपटल खाका है। यह कुंजीपटल खाका भारत सरकार द्वारा भारतीय लिपियों के लिये मानक के रूप में स्वीकृत है। यह भारत की भाषायी सॉफ्टवेयर के लिये नामी कम्पनी सी-डैक द्वारा विकसित है। यह देवनागरी, बंगाली, गुजराती, गुरुमुखी, कन्नड़, मलयालम, ओड़िया, तमिल तथा तेलुगू आदि सहित 12 भारतीय लिपियों का मानक कीबोर्ड है।
भारतीय भाषाओं के कीबोर्ड मुख्य रूप से तीन भागों में वर्गीकृत हैं - इन्स्क्रिप्ट, फोनेटिक तथा टाइपराइटर । इन्स्क्रिप्ट कीबोर्ड का मानकीकरण "डिपार्टमेण्ट ऑफ इन्फॉर्मेशन टैक्नोलॉजी" द्वारा किया गया तथा "ब्यूरो ऑफ इण्डियन स्टैण्डर्ड" द्वारा इसे राष्ट्रीय मानक घोषित किया गया। BIS ISCII डॉक्यूमेण्ट में विभिन्न भारतीय भाषा लिपियों के कीबोर्ड लेआउट का उल्लेख है।
हिन्दी 
इन्स्क्रिप्ट का कुंजीपटल विन्यास सभी भारतीय लिपियों हेतु समान है। अधिकतर भारतीय लिपियाँ ब्राह्मी लिपि से निकली हैं, इसलिये उनका वर्णक्रम समान है। इसी गुण के आधार पर इन्स्क्रिप्ट कीबोर्ड का खाका विकसित किया गया। इस कीबोर्ड के ध्वन्यात्मक/वर्णक्रम गुण के कारण एक व्यक्ति जो कि किसी एक लिपि में इनस्क्रिप्ट टाइपिंग जानता हो वह सभी भारतीय लिपियों में, बिना उस लिपि के ज्ञान के भी श्रुतलेखन द्वारा टाइप कर सकता है। उदाहरण - तेलुगू में राम लिखना हो या हिन्दी में, दोनो दशाओं में समान कुंजियाँ दबाने से काम बन जाता है अर्थात यदि आप देवनागरी में टाइप करना जानते हैं तो तेलुगू में भी लिख सकते हैं।
टीवीऍस कम्पनी का देवनागरी इन्स्क्रिप्ट द्विभाषी कीबोर्ड। कुछ कम्पनियों ने इन्स्क्रिप्ट चिह्न मुद्रित भौतिक कीबोर्ड भी बनाये हैं। इस प्रकार की लेआउट वाले कम्प्यूटर कीबोर्ड व्यावसायिक उत्पाद के रूप में उपलब्ध हैं। ये कीबोर्ड 300 रुपये तक में भी उपलब्ध हैं।
आजकल के नये प्रचालन तंत्रों, जैसे- विंडोज़ . लिनक्स एवं मॅक ओऍस में इन्स्क्रिप्ट कीबोर्ड अन्तर्निर्मित आता है। यह कुछ मोबाइल फोनों में भी उपलब्ध है। यह विंडोज़ मोबाइल 5.0, 6.0 तथा 6.1 में आयरॉन्स हिन्दी सपोर्ट के जरिये उपलब्ध है।
विंडोज़ में देवनागरी हेतु मुख्यतः दो कीबोर्ड होते हैं, हिन्दी हेतु Hindi Traditional तथा संस्कृत हेतु Devanagari-INSCRIPT नाम से। Hindi Traditional में Alt, Ctrl तथा AltGr संयोजन में रोमन के बहुधा प्रयोग होने वाले चिह्न रखे गये हैं जबकि Devanagari-INSCRIPT में इन संयोजनों में संस्कृत के अतिरिक्त चिह्नों को रखा गया है।
कृतिदेव, चाणक्य जैसे नॉन-यूनिकोड फॉण्टों में टाइप करने हेतु ई-पण्डित आइऍमई नामक टाइपिंग औजार है जो कि विशेषकर कोरल ड्रॉ, पेजमेकर जैसे अयूनिकोडित प्रोग्रामों में हिन्दी टाइप करने हेतु उपयोगी है।
विभिन्न ऑपरेटिंग सिस्टमो में इनस्क्रिप्ट का वर्चुअल कीबोर्ड होता है। विभिन्न भाषाओं हेतु वर्चुअल कीबोर्ड जोड़ा जा सकता है।
भारत सरकार ने विस्तारित इंस्क्रिप्ट का ड्राफ्ट तैयार किया है। इस मानक की डिजाइन नीति यह है कि वर्तमान इंस्क्रिप्ट की-मैप के अधिकांश विशेषताओं को बनाए रखते हुए नया की-मैप रचा जाय ताकि यूनिकोड 5.2 में प्रस्तावित नए वर्णों को भी कुंजीपटल पर स्थान दिया जा सके। इसके अलावा भविष्य में आने वाले परिवर्तनों को भी सम्मिलित करने की व्यवस्था हो।
