महादानव तारा एक अत्याधिक द्रव्यमान और चमक वाला तारा होता है। यर्कीज़ वर्णक्रम श्रेणीकरण में इसकी चमक की श्रेणी "Ia" और "Ib" है। इनसे बड़े तारे ब्रह्माण्ड में मुट्ठी-भर ही हैं और वे परमदानव तारे कहलाते हैं।
"महादानव तारे" को अंग्रेज़ी में "सुपरजाएंट स्टार" कहा जाता है।
महादानव तारों का द्रव्यमान 10-70 M☉ और उनका अर्धव्यास 30-500 R☉ होता है। कुछ महादानावों का अर्धव्यास सूरज से हज़ार गुना ज़्यादा भी होता है। महादानवों की चमक सूरज की चमक से 30,000 से लाखों गुना ज़्यादा होती है। महादानव तारे हर वर्णक्रम श्रेणी में मिलते हैं - इसमें शिकारी तारामंडल में स्थित 'O' श्रेणी का नीला महादानव राजन्य भी शामिल है और 'M' श्रेणी का लाल महादानव आद्रा भी।
महादानावों का निरपेक्ष कांतिमान -5 से -12 मैग्निट्यूड के क्षेत्र में होता है । बहुत अधिक द्रव्यमान होने के कारण इन तारों में गुरुत्वाकर्षण का दबाव भयंकर होता है और नाभिकीय संलयन बहुत तेज़ी से चलता है, जिस से इनका हाइड्रोजन इंधन बौने तारों के मुक़ाबले में बहुत जल्द खप जाता है। जहाँ हमारे सूरज को 10 अरब साल की आयु मिली है वहाँ महादानव तारे कुछ लाख साल ही जीते हैं।
