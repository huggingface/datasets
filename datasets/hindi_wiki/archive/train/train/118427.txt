चायख़ाना ऐसे स्थान को बोलते हैं जो ग्राहकों या अतिथियों को चाय पिलाने के कार्य पर केन्द्रित हो। भारतीय उपमहाद्वीप, ईरान, चीन, जापान और बहुत से अन्य समाजों में चायख़ाने लोक-संस्कृति और सामाजिक मिलन का पारम्परिक केंद्र भी हैं या ऐतिहासिक रूप से रह चुके हैं। अक्सर चायख़ानो में चाय के अलावा हलके-फुल्के नाश्ते भी परोसे जाते हैं। कुछ जगहों पर चायख़ानो में शतरंज, ताश, धूम्रपान और अन्य हलकी सामूहिक क्रियाओं का भी बंदोबस्त किया जाता है।
फ़ारसी भाषा में 'ख़ाना' का अर्थ होता है कोई 'कमरा' या 'घर'। यह हिन्दी के बहुत से शब्दों में मिलता है जैसे कि 'पागलख़ाना', 'ग़ुसलख़ाना', 'मयख़ाना', इत्यादि। 'चायख़ाना' का मतलब है 'चाय का घर या कमरा'। 'ख़ाना' शब्द में 'ख़' के उच्चारण पर ध्यान दें क्योंकि यह बिंदु-रहित 'ख' से ज़रा भिन्न है।
