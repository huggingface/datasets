
सील या पिनिपेड मांसाहारी समुद्री स्तनधारी प्राणियों का एक विविध क्लेड है। इसमें भिन्न प्रकार की सीलें, जलव्याघ्र, वाल्रस, इत्यादि शामिल हैं। वर्तमान विश्व में 33 ज्ञात पिनिपेड जातियाँ अस्तित्व में हैं लेकिन जीवाश्मों से 50 विलुप्त जातियों की पहचान भी की गई है। पिनिपेड मांसाहारी जीववैज्ञानिक गण के सदस्य हैं और भालू, मस्टेलिडाए कुल के प्राणी इनके सब से क़रीबी अनुवांशिकी सम्बन्धी हैं। क्रमविकास अध्ययन से पता चला है कि इन सभी प्राणियों के पूर्वज एक-दूसरे से आज से लगभग 5 करोड़ वर्ष पूर्व अलग हुए।
