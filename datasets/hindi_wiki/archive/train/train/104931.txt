इलेक्ट्रॉन दाता ऐसा रासायनिक तत्व या रासायनिक यौगिक होता है जो किसी अन्य तत्व या यौगिक को अपने इलेक्ट्रॉन देता है। यह एक अपचायक होता है जो इलेक्ट्रॉन देकर स्वयं ऑक्सीकरित हो जाता है। किसी इलेक्ट्रॉन दाता की दान-शक्ति उसकी आयनन ऊर्जा पर निर्भर करती है। जीवविज्ञान में इलेक्ट्रॉन दाता कोशिकीय श्वसन की प्रक्रिया में इलेक्ट्रॉन का दान करते हैं जिस से ऊर्जा उत्पन्न होती है। इस इलेक्ट्रॉन परिवहन क्रम की प्रक्रिया में इलेक्ट्रॉन दाता ऑक्सीकरित और इलेक्ट्रॉन ग्राही अपचायित हो जाता है।
