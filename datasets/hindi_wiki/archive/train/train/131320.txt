लियाओ राजवंश जिसे ख़ितानी साम्राज्य भी कहा जाता है पूर्वी एशिया का एक साम्राज्य था जो मंगोलिया, कज़ाख़स्तान के कुछ भागों, रूस के सुदूर पूर्वी भागों और उत्तरी चीन पर विस्तृत था। इसकी स्थापना चीन में तंग राजवंश के पतन के दौरान ख़ितानी लोगों के महान ख़ान अबाओजी ने की थी। यह साम्राज्य 907 ईसवी से 1125 ईसवी तक चला।
सन् 1125 ई में जुरचेन लोगों के जिन राजवंश ने लियाओ राजवंश का नाश कर दिया। फिर भी इसके कुछ लोग बचकर निकल गए और येलु दाशी नामक नेता के नेतृत्व में उन्होंने कारा-ख़ितान ख़ानत की नीव रखी। यह ख़ानत 1125 ईसवी से 1220 ईसवी तक चली और इसका प्रभाव मध्य एशिया से ईरान तक फैला हुआ था। 1220 ईसवी में चंगेज़ ख़ान की मंगोल फ़ौज ने इसे ध्वस्त कर दिया।
