
फ़राह पश्चिमी अफ़्ग़ानिस्तान के फ़राह प्रान्त की राजधानी है। यह शहर फ़राह नदी के किनारे स्थित है और ईरान की सीमा के काफ़ी पास है।
फ़राह के अधिकतर लोग पश्तो बोलने वाले पश्तून हैं और वे स्थानीय आबादी के 90% हैं। इनके अलावा शहर के 7% लोग ताजिक और 3% लोग बलोच हैं।
ईरान की सरहद के पास होने के कारण फ़राह पर उस देश का प्रभाव काफ़ी रहा है और यह उस देश के अशकानी साम्राज्य की 'आरिया' नामक सात्रापी का एक प्रमुख शहर हुआ करता था। जब सिकंदर महान की यूनानी सेनाओं ने ईरान पर क़ब्ज़ा कर लिया तो यहाँ भी उसका नियंत्रण हो गया। आगे चलकर 5वीं सदी ईसवी में यह ईरान के सासानी साम्राज्य की भारत से लगने वाली पूर्वी सीमा का एक महत्वपूर्ण गढ़ था। इस क्षेत्र को ख़ुरासान का हिस्सा माना जाने लगा। एक-के-बाद-एक ताहिरी, सफ़्फ़ारी, सामानी, ग़ज़नवी, ग़ौरी, ख़्वारेज़्मी, इल्ख़ानी, तैमूरी, बुख़ारा की ख़ानत और सफ़्फ़ावी साम्राज्यों ने यहाँ अपना नियंत्रण जमाया। 18वीं सदी के शुरूआती दौर में यह पहले अफ़्ग़ान​ होतकी राजवंश और फिर दुर्रानी साम्राज्य के साम्राज्य का हिस्सा बन गया।
यहाँ मुहम्मद जौनपुरी नामक इस्लामी प्रचारक दफ़न हैं। यह सन् 1443 में भारत में जौनपुर में पैदा हुए थे और इन्होनें स्वयं को महदी घोषित कर दिया था। यह जौनपुर से भारत, अरब और ख़ुरासान भर में प्रचार करते हुए घूमें और 63 की उम्र पर इनका फ़राह में देहांत हो गया। इनके मानाने वालों को 'महदवी' बुलाया जाता है।
फ़राह में गर्मियों में तापमान 45 सेंटीग्रेड तक और सर्दियों में −5 सेंटीग्रेड तक जा सकता है, यानि गर्मी भी बहुत पड़ती है और सर्दी भी। इलाक़ा काफ़ी शुष्क है और बारिश कम पड़ती है।
