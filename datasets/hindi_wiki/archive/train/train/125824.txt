झील उद्यान दक्षिणी दिल्ली में लक्ष्मीबाई नगर में स्थित एक उद्यान है। यह ब्रिगेडियर होशियार सिंह मार्ग पर उत्तरी ओर स्थित है। इसे पहले संजय पार्क भी कहते थे, किन्तु बाद में इसका नाम बदल कर झील उद्यान ही हो गया। यह नाम यहाँ स्थित झीलनुमा आकृति के कारण मिला है। इस आकृति में नहरनुमा झील है, जिसके दोनों किनारों पर गोलाकार सरोवर बने हुए हैं। इस नहर के ऊपर पार करने हेतु एक आकर्षक पुल भी बना है, जो उद्यान के एक सिरे से दूसरे सिरे पर जाने के लिए सहायक होता है। इसी उद्यान में पूर्वांचल के महापर्व छठ पूजा का आयोजन भी जोर-शोर से होता है।
उद्यान में कई प्रकार के छायादार पेड़ और विभिन्न किस्म के फूलों की क्यारियाँ हैं, जो आने वाले लोगों का ध्यान अपनी ओर खींचती हैं। उद्यान में हरी घास पर लोग टहलते व बच्चे खेलते हैं। यहां बत्तखों का झुंड भी रहता है, जिसकी देखरेख उद्यान प्रशासन करता है। विद्यालयी बच्चों की गर्मियों की छुट्टियों व अन्य साप्ताहिक अवकाश के दिन लोगों की संख्या अधिक होती है तो इन बत्तखों को एक जालीनुमा बाड़े में रखा जाता है, जहां लोग जाकर उन्हें दाना भी खिलाते हैं। लोग कम होने पर कभी-कभी बत्तखों को खुले भी छोड़ दिया जाता है। उद्यान के मैदान की हरी घास पर श्वेत वर्णी बत्तखों के झुण्ड मनमोहक लगते हैं। नगर पालिका अध्यक्ष के अनुसार हाल ही में इस उद्यान एवं दक्षिण दिल्ली अन्य उद्यानों में औषधीय प्रजातियों के अश्वगंधा, ब्राह्मी, हल्दी, अर्जुन, आंवला, रुद्राक्ष, एलोवेरा जैसे पौधे भी लगाने का दावा किया है। 
उद्यान का अनुरक्षण कार्य नगर पालिका के अन्तर्गत्त है। इस उद्यान के पश्चिमी सिरे पर नगर पालिका का एक तरण ताल भी है, जहां प्रातः-सांय तैरने की भी व्यवस्था है। यह ताल छुट्टी के दिन बंद रहता है। इसके बराबर में ही एक तरफ कुछ संख्या में झूले भी लगे हैं, जो आने वाले बच्चों को आकर्षित करते हैं। इनके अलावा उद्यान में दो स्थानों पर उद्यान व्यायामशाला की व्यवस्था भी है, जिसका लाभ आने वाले पुरुष, महिलाएं, वृद्ध एवं बच्चे सभी उठाते हैं एवं स्वास्थ्य लाभ पाते हैं। बच्चे यहां क्रिकेट, फुटबॉल भी खेल सकते हैं। यहाँ प्रातः बहुत से लोग योग अभ्यास भी करते हैं। इन्हें विभिन्न संस्थान करवाते हैं। यहां प्रातः लोगों के झुण्ड अट्टहास करते मिलते हैं, जिसे लॉफ़्टर क्लब की संज्ञा दी गयी है। यह भी स्वास्थ्य लाभ का एक उपाय है। यह उद्यान सभी आयु वर्गों के लिये एक आदर्श भ्रमण स्थल है।
उद्यान की झील में फ़व्वारों की कतार
उद्यान में पुष्पावली
झील को पार करने हेतु पुल
उद्यान का प्रवेश द्वार
उद्यान की उद्घाटन शिला
यहाँ दिल्ली परिवहन निगम की बसों की अच्छी सेवा है, जो कई स्थानों से यहां आती हैं। इसके अलावा ऑटोरिक्शा या ई-रिक्शा की सेवा भी ली जा सकती हैं। दिल्ली मेट्रो की येलो लाइन से आई.एन.ए स्टेशन पर उतर झील पार्क जाया जा सकता है। दिल्ली परिक्रमा रेल सेवा के स्टेशन लोधी कालोनी से पैदल 10 मिनट का रस्ता है।
यहां से थोड़ी ही दूरी पर आई एन ए एवं सरोजनी नगर बाजार हैं, जहां आवश्यकता एवं खरीदारी का सभी सामान खरीदा जा सकता है। ये दोनों ही दक्षिणी दिल्ली के प्रसिद्ध बाजार हैं। इनके अलावा आवासीय स्थलों में आई एन ए कालोनी, केन्द्र सरकार आवासीय योजना के तहत लक्ष्मीबाई नगर, सरोजिनी नगर, नेताजी नगर, लोधी कालोनी. किदवई नगर, आदि आते हैं। निकट ही सफ़दरजंग विमानक्षेत्र, नजफ़ खां का मकबरा, सफ़दरजंग का मकबरा ऐतिहासिक स्थल हैं। दिल्ली हाट भी एक अन्य दर्शनीय स्थल निकटस्थ ही है।
