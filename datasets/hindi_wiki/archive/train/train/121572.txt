श्रवण या ऐल्टेयर, जिसका बायर नाम "अल्फ़ा अक्विला" है, गरुड़ तारामंडल का सब से रोशन तारा है। यह पृथ्वी से दिखने वाले सब से रोशन तारों में से बारहवाँ सब से रोशन तारा है। यह एक A श्रेणी का मुख्य अनुक्रम तारा है। श्रवण बहुत तेज़ी से घूर्णन करता है - इसकी मध्य रेखा पर इसके घूर्णन की रफ़्तार 286 किलोमीटर प्रति सैकिंड है, जिस वजह से इसका गोल अकार ध्रुवों पर पिचक गया है। श्रवण पृथ्वी से लगभग 16.8 प्रकाश वर्ष की दूरी पर हैं।
श्रवण को अंग्रेज़ी में "ऐल्टेयर" कहते हैं। यह नाम अरबी भाषा के "النسر الطائر‎" वाक्यांश से लिया गया है जिसका मतलब है "उड़ती हुई चील"।
श्रवण का व्यास सूरज के व्यास का 1.63 - 2.03 गुना है और इसका द्रव्यमान सौर द्रव्यमान का 1.79 गुना है। इसकी चमक सूरज से 10.6 गुना है।
