अलेक्सांदर अर्ख़ान्गेल्स्की रूस के आलोचक, साहित्यिक समीक्षक तथा पत्रकार हैं। इनका जन्म 1962 में मॉस्को में हुआ। 1984 में मॉस्को राजकीय अध्यापन संस्थान की रूसी भाषा और साहित्य फैकल्टी से एम.ए. करने के बाद इन्होंने 1988 में पीएच.डी. की। 1980 से 1984 के बीच मॉस्को के पॉयनियर भवन से काम किया, फिर 1985 में सोवियत रेडियो और टेलिविजन प्रसारण के बाल विभाग में संपादक रहे। 1986 से 1992 तक साहित्यिक पत्रिका 'द्रुज़्बा नरोदफ' के संपादकीय विभाग में रहे। इस बीच 1988-89 में एक वर्ष तक उन्होंने 'वापरोसी फिलासोफी' नामक पत्रिका के संपादकीय विभाग में भी काम किया।
1991 में ब्रेमन विश्वविद्यालय में और फिर 1994 में बर्लिन की इंडिपेंडेंट युनिवर्सिटी में प्रशिक्षण पाया। 1992 से 1998 तक अलेक्सांदर अर्ख़ान्गेल्स्की ने जिनेवा विश्वविद्यालय में लेक्चर दिए। 1998 से 2001 तक मास्को के चायकोवस्की संगीत महाविद्यालय में प्रोफेसर रहे। 'इज़्वेस्तिया' समाचार पत्र में शुरू में समीक्षक रहे, बाद में सहायक संपादक हो गए और उसके बाद कॉलम लिखते रहे। 1992-93 में रूसी टेलिविजन के 'आर.टी.आर.' चैनल पर 'प्रोतिफ तिचेनिया' कार्यक्रम के प्रस्तोता रहे। उसके बाद 2002 में 'रस्सिया' चैनल पर 'ख्रनोग्राफ' कार्यक्रम प्रस्तुत किया। सन 2002 से ही 'कुल्तूरा' टेलिचैनल पर 'तेम व्रेमनेम' नामक सूचनात्मक-विश्लेषणात्मक कार्यक्रम की रचना से लेकर उसकी प्रस्तुति तक के सब काम किए। अलेक्सांदर अर्ख़ान्गेल्स्की विश्व के विशालतम पुस्तकालय नामक डाक्यूमेंट्री फिल्मों की एक पूरी सीरीज़ के रचयिता हैं और अब 'उच्च अर्थशास्त्र स्कूल में प्रोफेसर हैं।
आजकल अलेक्सांदर अर्ख़ान्गेल्स्की एक आलोचक और पत्रकार के रूप में 'सिवोदनिया', 'व्रेम्या एम.एन.', 'इज़्वेस्तिया' और 'लितरातूरनया गज़्येता' नामक समाचार पत्रों में और 'वापरोसी लितरातूरी', म्युनिख से प्रकाशित होने वाली 'स्त्राना इ मीर' तथा 'ज़्नाम्या' जैसी पत्रिकाओं में लेख लिखते हैं। इनके बहुत से लेख अंग्रेज़ी, जर्मन, फ्रांसिसी, यहूदी और फिन भाषाओं में अनूदित होकर प्रकाशित हो चुके हैं। अलेक्सांदर अर्ख़ान्गेल्स्की की पुस्तक 'अलेक्सांदर प्रथम' का अनुवाद भी फ्रांसिसी भाषा में हुआ है और वह पुस्तक पेरिस में भी प्रकाशित हुई है। कभी-कभी वे अर्ख़ीप अंगेलेविच के नाम से भी लिखते हैं। अलेक्सांदर अर्ख़ान्गेल्स्की को बहुत से पुरस्कार मिल चुके हैं और वे स्वयं भी अनेक पुरस्कारों के निर्णायक मंडलों के सदस्य हैं।
