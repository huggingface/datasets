अबू अब्दल्लाह मुहम्मद इब्न मूसा अल-ख़्वारिज़्मी, जिन्हें पश्चिमी देशों में ग़लती से अल्गोरित्मी और अलगौरिज़िन​ भी कहा जाता था, एक ईरानी-मूल के गणितज्ञ, खगोलशास्त्री और भूगोलवेत्ता थे। वे उस काल के प्रख्यात 'बग़दाद​ के बुद्धिगृह' से जुड़े हुए थे।
12वीं सदी में उनकी कुछ कृतियों का लातिनी भाषा में अनुवाद किया गया जिसमें उन्होंने भारतीय अंकों और दशमलव प्रणाली का बखान किया था और इसी से भारतीय अंक पूरी पश्चिमी दुनिया में फैल गए। बहुत दिनों तक उन्हें यूरोप में बीजगणित का जन्मदाता समझा जाता था हालांकि अब यह ज्ञात है कि उनकी पुस्तकों की सामग्री मूलतः प्राचीन भारतीय और यूनानी स्रोतों से आई थी। उन्होंने टोलेमी की भौगोलिक कृति को भी विस्तृत करके अरबी में अनुवाद किया। अंग्रेज़ी का कम्प्यूटर-सम्बन्धी 'अल्गोरिद्म' शब्द उन्ही के नाम का एक परिवर्तित रूप है। इसी तरह उन्होंने अपनी गणित की किताबों में अक्सर 'अल-जब्र' शब्द का इस्तेमाल किया था जिसका मतलब है 'पूर्व अवस्था में ले जाना' या 'बहाल करना'। यह बिगड़कर 'ऐल्जेब्रा' बन गया जो अंग्रेज़ी में 'बीजगणित' का अर्थ रखता है।
