जौफ़ प्रान्त, जिसे औपचारिक अरबी में मिन्तक़ाह​ अल-जौफ़ कहते हैं, सउदी अरब का एक उत्तरी प्रान्त है। इसकी सीमाएँ जोर्डन के साथ लगती हैं।
जौफ़ प्रान्त की सीमा जोर्डन से लगती है और इसे किसी ज़माने में ब्रिटेन के प्रधान मंत्री विंस्टन चर्चिल ने निर्धारित किया था। इस सीमा के आकार में एक बड़ा-सा त्रिकोण-रुपी झटका है जिसे अक्सर 'विंस्टन की हिचकी' कहा जाता है। इसपर यह मज़ाकिया कहानी बताई जाती है कि इस सरहद को नक़्शे पर खींचने से पहले चर्चिल ने दोपहर में बहुत खाना खाया था। लकीर खींचते हुए उन्हें हिचकी आई और हाथ अचानक हिल गया।
जौफ़ प्रान्त नफ़ूद रेगिस्तान से उत्तर में स्थित है। यहाँ वादी सिरहन और अल-जौबा नाम की दो महान द्रोणियाँ हैं जिनमें कई नख़लिस्तान​ स्थित हैं और जो कभी बड़ी झीलें होती थी जो सूख चुकी हैं। जौफ़ के लोगों के कई पारिवारिक सम्बन्धी सरहद के पास इराक़ और जोर्डन में रहते हैं।
