शिकारी-हन्स भुजा हमारी गैलेक्सी की एक सर्पिल भुजा है। यह लगभग 3,500 प्रकाश वर्ष चौड़ी और 10,000 प्रकाश वर्ष लम्बी है, लेकिन आकाशगंगा के महान आकार के हिसाब से एक छोटी बाज़ू समझी जाती है। पृथ्वी, हमारा सूरज और हमारा पूरा सौर मंडल इसमें स्थित है, इसलिए इस भुजा को "स्थानीय भुजा" भी कहा जाता है। कभी-कभी इसे "शिकारी शाख" भी कहते हैं।
इस बाज़ू का औपचारिक नाम शिकारी-हन्स भुजा इसलिए पड़ा क्योंकि आसमान में देखने पर इसके तारे अधिकतर शिकारी तारामंडल और हंस तारामंडल के क्षेत्रों में नज़र आते हैं। शिकारी-हंस भुजा आकाशगंगा की दो अन्य बाज़ुओं के बीच स्थित है: कराइना-धनु भुजा और ययाति भुजा । हमारा सौर मंडल शिकारी-हंस भुजा के बीच में है और क्षीरमार्ग के केंद्र से लगभग 26,000 प्रकाश वर्ष की दूरी पर है।
अंग्रेज़ी में "शिकारी-हंस भुजा" को "ओरायन-सिग्नस आर्म" या "ओरायन स्पर" कहा जाता है। "ओरायन" लातिनी भाषा में "शिकारी" और "सिग्नस" उस भाषा में "हंस" के लिए शब्द हैं। 
