एस. पॉल एक भारतीय संपादक, फोटोग्राफर और क्यूरेटर थे। उन्होंने बेहतरीन तस्वीरें खींची, प्रकृति के अद्भुद नजारे से लेकर मानवीय व्यवहार के विभिन्न रूपों को अपने कैमरे में बेहद बारीकी के साथ कैद किया। वे पॉल साब के नाम से पहचाने जाते थे और जाने माने फोटोग्राफर रघु राय के अग्रज थे। उनका जन्म 19 अगस्त 1929 में झांग, पाकिस्तान में हुआ। बंटवारे के बाद उनका परिवार पाकिस्तान के लाहौर से निकलकर हिंदुस्तान के शिमला में रहने लगा। वे वर्ष 1960-1989 के मध्य द इंडियन एक्सप्रेस समाचार पत्र में कार्यरत थे। फोटोग्राफी के लिए मिलने वाले कई पुरस्कार इनके नाम हैं।
पॉल साहब की फोटोग्राफी 1953 से शुरू हुई। तब वो अपने परिवार के साथ शिमला में रहते थे। तब वे शर्मपाल थे, किन्तु आगे चलकर उन्होने पहले एस॰ पाल और फिर एस॰ पॉल के नाम से अपनी पहचान बनाई। फोटोग्राफी के क्षेत्र में प्रवेश के पूर्व वे हिमाचल सरकार में एक सरकारी मुलाजिम थे। वे 1971 में निकॉन इंटरनेशनल फोटो प्रतियोगिता जीतने वाले पहले भारतीय थे। इसके अलावा, वे 1967 में ब्रिटिश जर्नल ऑफ फ़ोटोग्राफ़ी के प्रोफाइल होने वाले पहले भारतीय थे। 
