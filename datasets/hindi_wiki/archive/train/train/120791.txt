क्वावार, जिसका अंतर्राष्ट्रीय खगोलीय संघ द्वारा रखा गया इसका औपचारिक नाम 50000 क्वावार है, हमारे सौर मण्डल के काइपर घेरे में स्थित यम से लगभग आधे आकार की एक खगोलीय वस्तु है। अंतर्राष्ट्रीय खगोलीय संघ के नियमों के तहत यदी ग्रह से छोटी कोई वस्तु इतना द्रव्यमान रखती हो कि स्वयं को गोलाकार कर सके तो उसे बौना ग्रह का दर्जा दिया जाता है। क्वावार पृथ्वी से इतना दूर है कि उसका आकार सही रूप से अनुमानित नहीं हो पाया है, इसलिये यह ज्ञात​ नहीं कि यह बौना ग्रह है या नहीं। क्वावार का एक वेवोट नाम का ज्ञात​ उपग्रह है। क्ववार की खोज 2002 में और उसके उपग्रह वेवोट की खोज 2007 में हुई थी।
2002 में लास एंजेल्स​ के पास हुए अनुसन्धान के कारण क्वावार की खोज होने के बाद अंतर्राष्ट्रीय खगोलीय संघ ने निर्णय लिया कि उसका नाम लास एंजेल्स​ क्षेत्र में प्राचीनकाल से बस रहे तोन्गवा नामक अमेरिकी आदिवासी जनजाति के सृष्टिकर्ता-देवता क्वावार पर रखा जाए। अंग्रेज़ी में पहला इसका नाम उच्चारण के अनुसार "Kwawar" लिखा गया लेकिन फिर तोन्गवा क़बीले के सदस्यों ने इसे पारम्परिक "Quaoar" रूप से लिखे जाने की मांग करी जो मंज़ूर कर ली गई। 2007 में जब क्वावार का उपग्रह मिला तो उसका नामकरण करने का अधिकार फिर से तोन्गवा जनजाति को दिया गया। उन्होने अपनी धर्मकथाओं से अनुसार इसका नाम क्वावार देवता के पुत्र वेवोट पर रखा।
क्वावार सूरज से लगभग 43.3 खगोलीय इकाईयों की दूरी पर है। इसकी परिक्रमा कक्षा सौर मण्डल के चपटे चक्र से 8 डिग्री के कोण पर है। इसे सूरज की एक परिक्रमा पूरा करने में लगभग 284.5 वर्ष लग जाते हैं।
क्वावार का एल्बीडो 0.1 है, जो काफ़ी कम माना जाता है। काइपर घेरे में स्थित वस्तुओं की सतह पर बर्फ़ होने के कारण वे अक्सर चमकीली होती हैं। क्वावार का कम चमकीलापन सम्भवतः इस बात का संकेत है कि किसी अज्ञात​ प्रक्रिया से उसके ऊपर से हिम उड़ चुका है। क्वावार की सतह में लालिमा नज़र आती है। क्वावार का व्यास लगभग 1,100 किमी है। तुलना के लिये हमारे चंद्रमा का व्यास लगभग 3,475 किमी है।
वेवोट का व्यास लगभग 74 किमी अनुमानित किया गया है और वह क्वावार से 14,500 किमी की दूरी पर कक्षा में उसकी परिक्रमा कर रहा है। वेवोट का घनत्व और एल्बीडो क्वावार जैसा ही है, जिससे वैज्ञानिक​ अंदाज़ा लगाते हैं कि कभी क्वावार की किसी अन्य वस्तु से ठोकर लगने के कारण वेवोट उससे टूटकर अलग हो गया और उसकी परिक्रमा करने लगा। सम्भव है कि इसी प्रहार की वजह से क्वावार की उपरी बर्फ़ीली सतह भी खोई गई हो।
