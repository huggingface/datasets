कराइना खगोलीय गोले के दक्षिणी भाग में दिखने वाला एक तारामंडल है। यह कभी आरगो नौका तारामंडल में शामिल होता था लेकिन अब वह तारामंडल तीन हिस्सों में बाँट दिया गया है। रात के आसमान का दूसरा सब से रोशन तारा, अगस्ति, इसमें शामिल है।
अंग्रेज़ी में कराइना तारामंडल को "करैना कॉन्स्टॅलेशन" लिखा जाता है। कराइना लातिनी भाषा का लफ़्ज़ है और इसका अर्थ है "किश्ती का पेंदा "। फ़ारसी में इसे "शाहतख़्ता" और अरबी में इसे "अल-क़ायदा" कहा जाता है - इन दोनों का अर्थ "आधार" ही होता है।
रात्री के आकाश में आकाशगंगा का फैलाव इस तारामंडल से गुज़रता है इसलिए इसमें बहुत से खुले तारागुच्छ देखे जा सकते हैं। हर साल आकाश में कराइना के क्षेत्र में एटा कैरिनिड्स नाम की उल्कापिंडों की बौछारें देखी जा सकती हैं जो सब से ज़्यादा जनवरी 21 के आसपास होती हैं।
