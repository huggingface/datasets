मॅलानिशिया ओशिआनिया का एक उपक्षेत्र है जो प्रशांत महासागर के पश्चिमी भाग से लेकर आराफ़ूरा सागर तक और फिर पूर्व में फ़िजी तक का इलाक़ा है। इसमें ऑस्ट्रेलिया के उत्तर और उत्तर-पूर्व के कई द्वीप शामिल हैं, जैसे के नया गिनी, फ़िजी, सोलोमन द्वीपसमूह, वानुअतु, वग़ैराह।
"मॅलानिशिया" का नाम यूनानी भाषा के दो शब्दों को जोड़ने से आता है - "मेलास" यानि "काला" और "निसोस" यानि "द्वीप"। इसलिए "मॅलानिशिया" के नाम का मतलब "काले द्वीप" है, जो इन द्वीपों पर रहने वाली मानव जातियों की काली त्वचा की तरफ़ एक इशारा है। यह नाम फ़्रांसिसी नौसैनिक नेता और खोजक झ़ूल द्युमाँ दूरवीय ने 1832 में पोलिनिशिया और इस क्षेत्र में अंतर बताने के लिए गढ़ा था क्योंकि इन दोनों इलाक़ों के लोग पड़ौसी तो हैं लेकिन इनकी जातियां एक-दुसरे से कुछ भिन्न हैं।
इतिहासकारों का मानना है के मॅलानिशिया के मूल निवासी आधुनिक युग में पापुई भाषाओं को बोलने वाले लोगों के पूर्वज थे। यह मूल मॅलानिशियाई लोग कई द्वीपों पर फैले हुए थे जिसमें सोलोमोन द्वीप समूह भी शामिल था। आज से लगभग 4000 साल पूर्व इन मूल निवासियों का ऑस्ट्रोनेशियाई लोगों के साथ सम्पर्क हुआ। माना जाता है के यह पहला सम्पर्क नया गिनी के उत्तरी तट पर या उस से उत्तर के कुछ द्वीपों पर हुआ। इसके बाद मॅलानिशिया की भाषा, संस्कृति और जाती में कुछ ऑस्ट्रोनेशियाई मिश्रण भी हुआ जो आज के मॅलानिशियाई लोगों में देखा जाता है।
