तगालोग दक्षिणपूर्वी एशिया के फ़िलिपीन्ज़ देश में बोली जाने वाली ऑस्ट्रोनीशियाई भाषा परिवार की मलय-पोलेनीशियाई शाखा की एक भाषा है। इसे फ़िलिपीन्ज़ के 25% लोग मातृभाषा के रूप में और उस देश के अधिकांश लोग द्वितीय भाषा के रूप में बोलते हैं, जो कि फ़िलिपीन्ज़ की किसी भी अन्य भाषा से अधिक है। अंग्रेज़ी के साथ-साथ, तगालोग को फ़िलिपीन्ज़ की राजभाषा होने का दर्जा प्राप्त है।
"तगालोग" शब्द "तगा" और "इलोग" के मिश्रण से बना है। इसका अर्थ "नदी के किनारे का निवासी" है। कुछ भाषावैज्ञानिक अनुमान लगाते हैं कि तगालोग और अन्य मध्य-फ़िलिपीनी भाषाएँ बोलने वाले समुदाय मूलतः पूर्वोत्तरी मिन्दानाओ या पूर्वी विसाया द्वीपों के रहने वाले थे।
तगालोग का सर्वप्रथम लिखित रूप सन् 900 ईसवी की लगूना ताम्रपत्र अभिलेख में मिलता है जिसमें संस्कृत, मलय, जावा भाषा व पुरानी तगालोग की लिखाईयों के अंश हैं। इस काल में भारत की ब्राह्मी लिपि पर आधारित बायबायिन तगालोग की मानक लिपि बन गई। तगालोग में लिखी गई सबसे पहली पुस्तक सन् 1593 में फ़िलिपीन्ज़ पर स्पेन के उपनिवेशी क़ब्ज़े के काल में प्रकाशित "क्रिस्तीना डोक्त्रीना" थी, जो स्पेनी भाषा से अनुवादित करके तगालोग में बायबायिन लिपि, और फिर तगालोग को रोमन लिपि में लिखने के एक आरम्भिक प्रयास के साथ लिखी गई। 19वीं सदी के अन्त तक बायबायिन प्रयोग में थी लेकिन 20वीं शताब्दी में रोमन ही तगालोग को लिखने की मानक लिपि बन गई।
