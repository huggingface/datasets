पॉल बेटनी एक ब्रिटिश अभिनेता हैं, जिन्हें मार्वल सिनेमेटिक यूनिवर्स की फ़िल्मों में जार्विस तथा विज़न की भूमिका निभाने के लिए जाना जाता है। बेटनी को सबसे पहले 2000 की ब्रिटिश फ़िल्म गैंगस्टर नं. 1 तथा 2001 की ब्रायन हेलगेलैण्ड द्वारा निर्देशित फिल्म आ नाइट्स टेल से पहचान मिली, और उसके बाद उन्होंने विभिन्न प्रकार की फिल्मों में काम किया, जिनमें अ ब्यूटीफुल माइंड, मास्टर एंड कमांडर: द फार साइड ऑफ द वर्ल्ड, डॉगविले, विंबलडन तथा दा विंची कोड प्रमुख हैं।
बेटनी को कई पुरस्कारों के लिए नामांकित किया जा चुका है, जिनमें सर्वश्रेष्ठ सहायक अभिनेता का बीएएफटीए पुरस्कार, तथा 'आउटस्टैंडिंग परफॉरमेंस बाई अ कास्ट इन अ मोशन पिक्चर' का स्क्रीन एक्टर्स गिल्ड पुरस्कार प्रमुख हैं। 2003 से वह अमेरिकी अभिनेत्री जेनिफर कॉनली से विवाहित हैं, तथा उनके 2 बच्चे हैं। उनकी सबसे सफल फिल्में द अवेंजर्स, अवेंजर्स: एज ऑफ़ अल्ट्रॉन, आयरन मैन 3, कैप्टन अमेरिका: सिविल वॉर तथा दा विंची कोड हैं।
