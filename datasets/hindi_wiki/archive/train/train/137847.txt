रोहित गुरूनाथ शर्मा  एक अंतरराष्ट्रीय स्तर के भारतीय क्रिकेट टीम के खिलाड़ी है। इनका जन्म नागपुर, महाराष्ट्र में हुआ था। रोहित मुख्य रूप से सलामी बल्लेबाज के रूप में जाने जाते हैं। रोहित टेस्ट क्रिकेट, वनडे और ट्वेन्टी-ट्वेन्टी के अलावा इंडियन प्रीमियर लीग में भी खेलते है इसके अतिरिक्त मुम्बई इंडियन्स टीम के कप्तान भी है। वर्तमान में वे भारतीय वनडे टीम के उप कप्तान भी है।
उन्होंने अपने टेस्ट कैरियर की शुरुआत वेस्टइंडीज क्रिकेट टीम के खिलाफ 09 नवम्बर 2013 को कोलकाता के ईडन गार्डन्स मैदान पर खेलकर की थी उस मैच में रोहित ने 177 रनों की पारी खेली थी, उन्होंने 108 वनडे मैचों के बाद टेस्ट मैच खेला था। जबकि एक दिवसीय अंतरराष्ट्रीय क्रिकेट कैरियर की शुरुआत 23 जून 2007 को आयरलैण्ड क्रिकेट टीम के खिलाफ की थी। इनके अलावा रोहित ने अपने ट्वेन्टी-ट्वेन्टी में अपना पहला मैच 19 सितम्बर 2007 को इंग्लैंड क्रिकेट टीम के खिलाफ खेला था।
13 नवम्बर 2014 को कोलकाता के ईडन गार्डन्स मैदान पर श्रीलंकाई टीम के खिलाफ बल्लेबाजी करते हुए 264 रनों की पारी खेलकर एक दिवसीय अंतरराष्ट्रीय क्रिकेट में एक मैच में सबसे ज्यादा रन अर्थात सर्वोच्च स्कोर बनाकर नया कीर्तिमान कायम किया है। रोहित शर्मा एक दिवसीय क्रिकेट इतिहास में सबसे ज्यादा दोहरे शतक लगाने वाले पहले खिलाड़ी है। रोहित शर्मा क्रिकेट इतिहास में पहले ऐसे बल्लेबाज है जिन्होंने वनडे क्रिकेट में तीन दोहरे शतक, ट्वेन्टी-20 अंतरराष्ट्रीय में तीन शतक है।
फ़ोर्ब्स इंडिया 2015 के भारत के 100 शीर्ष प्रसिद्ध व्यक्तियों में शर्मा को 8वाँ स्थान मिला। महेंद्र सिंह धोनी और गौतम गंभीर के बाद अपनी टीम को आईपीएल खिताब दिलाने वाले तीसरे कप्तान हैं। 2018 एशिया कप में रोहित शर्मा को भारतीय क्रिकेट टीम की कप्तानी मिली और फाइनल मैच में बांग्लादेश को हराकर खिताब भी जीता।
रोहित शर्मा का जन्म भारतीय राज्य महाराष्ट्र के नागपुर ज़िले के बंसोड़ क्षेत्र में 30 अप्रैल 1987 को हुआ था। इनकी माता पूर्णिमा शर्मा जो विशाखापट्नम से है। जबकि इनके पिता गुरुनाथ शर्मा जो किसी परिवहन कम्पनी में देखभाल करने वाले है। शर्मा का लालन पालन बोरीवली में उनके दादा और चाचा के साथ हुआ था क्योंकि उनके पिता की आय काफी कम थी। इनका एक छोटा भाई भी है जिसका नाम विशाल शर्मा है।
रोहित ने सन् 1999 में अपने चाचा की आय से एक क्रिकेट कैम्प में खेलना आरम्भ किया था।उस समय रोहित के कोच दिनेश लाड थे और उन्होंने कहा था कि तुम अपनी विद्यालय को बदल कर स्वामी विवेकानंद इंटरनेशनल स्कूल में आ जाओ क्योंकि लाड वहीं पर कोच के पद पर कार्यरत थे इस कारण रोहित को क्रिकेट खेलने में ज्यादा सुविधा मिल सके।
उस समय रोहित को उस विद्यालय में जाने का मौका नहीं मिल पाया था और तब उन्होंने छात्रवृत्ति के लिए भी मांग की थी। बाद में रोहित ने अपने क्रिकेट कैरियर की शुरुआत एक ऑफ़ स्पिनर के तौर पर की थी लेकिन बाद में लाड ने शर्मा को सलाह दी की तुझमें बल्लेबाज की काबिलियत ज्यादा है इसलिए एक अच्छा बल्लेबाज बनने का प्रयास करो, तब रोहित आठवें नम्बर पर बल्लेबाजी करते थे और लाड ने बाद में इनको ओपनिंग करने के लिए भेजना शुरू किया। जैसे ही रोहित ने बल्लेबाजी में मुख्य कदम रखा और पहली बार ओपनिंग की उस मैच में अपना पहला शतक जड़ा था।
रोहित शर्मा ने अपने लिस्ट ए क्रिकेट की शुरुआत मार्च 2005 में वेस्ट जॉन की तरफ से खेलते हुए सेंट्रल जॉन के खिलाफ देवधर ट्रॉफी में ग्वालियर में की थी। उसके बाद उसी प्रतियोगिता के एक मैच में रोहित ने शानदार बल्लेबाजी की और महज 123 गेंदों पर जबरदस्त 142 रन बनाए यह मैच नार्थ जॉन के खिलाफ उदयपुर में खेला गया था। इस शतक से रोहित को काफी फायदा हुआ।इसके बाद अबू धाबी में भारत ए की तरफ से खेलते हुए हुए रोहित ने शानदार प्रदर्शन किया और बाद में चैंपियंस ट्रॉफी के लिए 30 सदस्य टीम में चुना गया। हालांकि अंतिम सदस्य टीम में रोहित को जगह नहीं मिल पायी थी इसके बाद इन्होंने अपने रणजी ट्रॉफी शुरुआत की और बाद में एन के पी सेल्व चैलेंज ट्रॉफी में भी चुने गए।
शर्मा ने लिस्ट ए क्रिकेट के बाद प्रथम श्रेणी क्रिकेट की शुरुआत भारत ए के लिए न्यूजीलैंड ए के खिलाफ जुलाई 2006 में डार्विन में की थी। इन्होंने रणजी ट्रॉफी कैरियर की शुरुआत मुम्बई क्रिकेट टीम के लिए 2006/07 में की थ। उस दौरान रोहित ने गुजरात टीम के खिलाफ 267 गेंदों पर शानदार 205 रन बनाए थे। रोहित ने फाइनल मुकाबले में बंगाल के खिलाफ अर्द्धशतक से मुम्बई प्रतियोगिता में बना रहा।
अक्तूबर 2013 में अजीत अगरकर ने संन्यास ले लिया था और रोहित इंडियन प्रीमियर लीग में मुम्बई इंडियन्स टीम के कप्तान बन गए और अब तक सबसे सफल कप्तान है। रोहित के लगातार अच्छे प्रदर्शन के कारण 2013-14 के सीजन में मुम्बई टीम का कप्तान नियुक्त किया गया।
रोहित शर्मा को नियमित ओवरों के खेल में 2007 में भारतीय क्रिकेट टीम ने आयरलैण्ड का दौरा किया उसमें शामिल किया गया था। इसके बाद इन्होंने अपने एक दिवसीय अंतरराष्ट्रीय क्रिकेट कैरियर की शुरुआत बेलफास्ट में आयरलैण्ड टीम के खिलाफ की, हालांकि उस मैच में इनको बल्लेबाजी करने का मौका नहीं मिल पाया था।
लेकिन आखिरकार रोहित ने अच्छा प्रदर्शन करते हुए 20 सितम्बर 2007 को 2007 आईसीसी विश्व ट्वेन्टी 20 में दक्षिण अफ्रीका के खिलाफ जबरदस्त 40 गेंदों पर 50 रन बनाए। और उस मैच में जीत भी मिली थी जिसके कारण भारत प्रतियोगिता के सेमीफाइनल में पहुंचा था। उस मैच में भारतीय टीम ने महज 61 रनों पर 4 विकेट खो दिए बाद में कप्तान महेंद्र सिंह धोनी के साथ मिलकर 85 की भागीदारी की और भारत कुल 5 विकेट खोकर 153 रनों तक पहुँच पाया था। साथ ही उस मैच का मैन ऑफ़ द मैच भी रोहित को चुना गया था। बाद में उसी विश्व ट्वेन्टी 20 के फाइनल मुकाबले में पाकिस्तान टीम के खिलाफ मात्र 16 गेंदों पर 30 रनों की पारी खेली थी।
18 नवम्बर 2007 को राजस्थान के जयपुर के सवाई मानसिंह स्टेडियम पर पाकिस्तान के खिलाफ रोहित शर्मा ने अपना पहला एक दिवसीय अंतरराष्ट्रीय क्रिकेट में अर्द्धशतक लगाया। और बाद में 2007-08 की कॉमनवेल्थ बैंक श्रृंखला के लिए 16 सदस्य टीम में चुने गए जो ऑस्ट्रेलिया में होने वाली थी। वहां उस श्रृंखला में इन्होंने 33.57 की औसत से कुल 2 अर्द्धशतकों की मदद से 235 रन बनाए जिसमें फाइनल मुकाबले में सिडनी में शानदार 66 रनों की पारी खेली। यह कॉमनवेल्थ श्रृंखला रोहित के लिए बहुत अच्छी रही।
हालांकि, उनकी वनडे के प्रदर्शन में बाद में कुछ कठिनाइयों का सामना करना पड़ा और उसके मध्यक्रम स्थिति में सुरेश रैना ने जगह ले ली।
दिसम्बर 2009 में इन्होंने रणजी ट्रॉफी के एक मैच में तिहरा शतक लगाया था जिसके कारण चयनकर्ताओं सोचने पर मजबूर कर दिया और फिर बाद में इनको त्रिकोणीय श्रृंखला के लिए बांग्लादेश में वनडे टीम में वापस बुलाया गया था क्योंकि उस समय सचिन तेंदुलकर को आराम दिया गया था। हालांकि, विराट कोहली और सुरेश रैना अंतिम एकादश में इनसे पहले चयन किया गया था, लेकिन उनको भारत के पांच मैचों में से किसी में नहीं खेल पाए थे।
फ़रवरी 2010 में रोहित शर्मा को भारतीय टेस्ट टीम के लिए बुलाया गया था क्योंकि उस दौरान वी वी एस लक्ष्मण चोट से जूझ रहे थे इस कारण शर्मा को अपना पहला टेस्ट मैच खेलना का मौका दिया गया। लेकिन बाद में बल्लेबाज के बजाय बल्लेबाज और विकेटकीपर दोनों के लिए रिद्धिमान साहा को शामिल किया।
रोहित ने अपना पहला वनडे शतक 28 मई 2010 को ज़िम्बाब्वे क्रिकेट टीम के खिलाफ बनाया था उस मैच में इन्होंने 114 रनों की पारी खेली थी। और बाद में अगले ही मुकाबले 30 मई 2010 को त्रिकोणीय श्रृंखला में श्रीलंका के खिलाफ एक और शतक लगा दिया था उस मैच में रोहित ने नाबाद 110 रन बनाए थे।
इनको 2011 क्रिकेट विश्व कप में भारतीय टीम में जगह नहीं दी गई थी।
लेकिन इंडियन प्रीमियर लीग के बाद 2011 में वेस्टइंडीज़ दौरे के लिए इनको टीम में चुना गया उस समय टीम में कई दिग्गजों को आराम दिया था जिसमें सचिन तेंदुलकर, वीरेंद्र सहवाग कप्तान महेंद्र सिंह धोनी थे जबकि गौतम गंभीर और युवराज सिंह दोनों चोटों से जूझ रहे थे। इस कारण तब उस दौरे में सुरेश रैना को कप्तानी सौंपी गई थी। लेकिन रोहित ज्यादा कुछ नहीं कर पाये और केवल टी20 में 23 गेंदों पर 26 रन बना सके थे। हालांकि उस मैच में भारत को जीत भी मिली थी।
फिर बाद में वनडे श्रृंखला में रोहित ने अच्छी शुरुआत की और पहले ही मुकाबले में अच्छी बल्लेबाजी करते हुए नाबाद 75 गेंदों पर 68 रनों की पारी खेली जिसमें 4 चौके और 1 छक्का भी लगाया और साथ ही मैच का सर्वोच्च खिलाड़ी भी चुना गया था। तीसरा वनडे मैच जो कि सर विवियन रिचर्ड्स मैदान पर खेला गया था उस मैच में रोहित शर्मा ने 91 गेंदों पर उम्दा बल्लेबाजी करते हुए 91 रन बनाए थे। उस मैच में भारत के 6 विकेट मात्र 92 रनों पर गिर गए थे बाद में रोहित शर्मा ने हरभजन सिंह के साथ मिलकर अच्छी भागीदारी की और भारत को मैच जीताने में सफल हुए। रैना की कप्तानी में उस समय रोहित ने जबरदस्त प्रदर्शन किया और पहली बार वनडे में मैन ऑफ़ द सीरीज के विजेता बने। इनकी अच्छी फॉर्म आगे चलती रही और एक बार फिर मैन ऑफ़ द सीरीज बने लेकिन इस बार भारत की सरजमी पर और वो भी विंडीज के खिलाफ। फिर बाद में रोहित को 2011–12 सीरीज में शामिल किया गया।2013 की चैम्पियन्स ट्रॉफी के लिए एक नया शीर्ष क्रम का बल्लेबाज ढूंढा गया और वह था शिखर धवन इस तरह भारत को रोहित शर्मा के साथ शिखर धवन जैसा खिलाड़ी मिला। और भारत के इन सालामी बल्लेबाजों की वजह से भारत 2013 की चैम्पियन्स ट्रॉफी भी जीत सका था। रोहित की अच्छी फॉर्म जारी रही और फिर 2013 में ऑस्ट्रेलिया क्रिकेट टीम को भारत बुलायी गयी, इस श्रृंखला में रोहित ने एक मैच में 141 रन जयपुर में बनाये थे हालांकि उस मैच में आउट हो गए थे लेकिन एक अन्य मैच बैंगलोर में 158 गेंदों पर 209 बनाकर भारतीय टीम का नया रिकॉर्ड बनाया साथ ही मैच में अकेले रोहित ने 16 छक्के लगाकर ऑस्ट्रेलिया के शेन वॉटसन के लगाए 15 छक्कों का रिकॉर्ड भी तोड़ दिया था और वनडे की एक पारी में किसी बल्लेबाज द्वारा सर्वाधिक छक्के लगाने का रिकॉर्ड बना दिया।
नवम्बर 2013 में सचिन तेंदुलकर की विदाई वाली श्रृंखला में रोहित को खेलने का मौका मिला था और इन्होंने अपना पहला मैच कोलकाता के ईडन गार्डन्स मैदान पर वेस्टइंडीज़ के खिलाफ खेला गया था और उस मैच में 177 रन बनाकर दूसरे सबसे सफल खिलाड़ी बन गए जिन्होंने पहले टेस्ट में शतक लगाया। अब तक भारत के कुछ ही ऐसे खिलाड़ी है जिन्होंने अपने पहले टेस्ट मैच शतक लगाया जिसमें रोहित भी शामिल है। ये आगे बढ़ते रहे और मुम्बई के वानखेड़े स्टेडियम पर नाबाद 111 रन बनाए और तीसरे भारतीय खिलाड़ी बने जिन्होंने लगातार शुरुआती दोनों टेस्ट मैचों में शतक लगाया हो, इससे पूर्व 1996 में सौरव गांगुली ने इंग्लैंड के खिलाफ और मोहम्मद अजहरुद्दीन ने 1984 में लगातार दो मैचों में शतक ठोके थे।
2010 में रोहित शर्मा दुनिया के ऐसे पहले बल्लेबाज बन गए जिन्होंने एक दिवसीय अंतरराष्ट्रीय मैचों में 250 से ज्यादा रन बनाए हो और साथ ही दो बार दोहरे शतक लगाए हो। इन्होंने एक बार फिर कोलकाता के ईडन गार्डन्स पर कारनामा किया और श्रीलंका टीम के खिलाफ 264 रनों की पारी खेली थी और पूरे क्रिकेट जगत को दंग कर दिया था। इससे पूर्व भारत के ही वीरेंद्र सहवाग का सर्वाधिक 219 रनों का स्कोर था।
02 अक्तूबर 2015 को दक्षिण अफ्रीका के खिलाफ टी20 मैच में एचपीसीए क्रिकेट स्टेडियम, धर्मशाला, हिमाचल प्रदेश में शानदार बल्लेबाजी करते 106 रनों की पारी खेली थी इसके साथ ही रोहित दूसरे भारतीय ऐसे खिलाड़ी बन गए जिन्होंने ट्वेन्टी-ट्वेन्टी क्रिकेट में शतक लगाया हो, इससे पूर्व यह कारनामा सुरेश रैना के नाम था। इसके साथ ही रोहित ऐसे पहले भारतीय खिलाड़ी बन गए जिन्होंने सभी प्रारूपों में शतक लगाये हो। फिर 11 अक्तूबर दौरे का पहला वनडे मैच खेला गया जिसमें 133 गेंदों का सामना करते हुए 150 रन बनाए थे हालांकि वह मैच भारत अफ्रीका के 303 रनों का पीछा करते हुए हारी थी। फिर बाद में एक अन्य श्रृंखला जो ऑस्ट्रेलिया में हुई थी वहां पर रोहित ने एक बार फिर लगातार दो शतक लगाए और श्रृंखला के अंतिम मैच में 99 रनों की पारी खेली थी। रोहित वनडे के अकेले ऐसे बल्लेबाज हैं जिन्होंने तीन दोहरे शतक लगाए हैं। उन्होंने आखिरी दोहरा शतक 13 दिसंबर 2017 को श्रीलंका के खिलाफ कप्तान रहते हुए बनाया।
रोहित शर्मा इंडियन प्रीमियर लीग में सफल खिलाड़ियों में से एक है और ये अन्तिम गेंद पर छक्के से जीताने में काफी क्षमता रखते है। अब तक इनके नाम आईपीएल में एक शतक और एक तिकड़ी भी है। रोहित शर्मा ने पहली बार 2008 आईपीएल में 750,000 यूएस डॉलर के लिए डेक्कन चार्जर्स के लिए हस्ताक्षर किया था। ये 2008 इंडियन प्रीमियर लीग में सबसे ज्यादा रन बनाने वाले खिलाड़ियों में से एक थे जिन्होंने 36.72 की औसत से कुल 404 रन बनाए थे। इस कारण इनको 2008 आईपीएल में कुछ मैचों में ऑरेन्ज कैप पहनने का मौका भी मिला था।
रोहित शर्मा जब 2011 इंडियन प्रीमियर लीग में रिकी पोंटिंग ने आईपीएल से संन्यास लिया था तब से मुम्बई इंडियन्स टीम के कप्तान है और आईपीएल के शीर्ष तीन कप्तानों में गिने जाते है। रोहित 2008 से 2010 तक डेक्कन चार्जर्स के लिए खेले थे जबकि 2011 से अब तक मुम्बई इंडियन्स के लिए खेल रहे है जिसमें दो बार 2013 और 2015 में टीम को विजेता भी बनाया है।
इनके अलावा रोहित की कप्तानी में मुम्बई दो बार चैंपियंस लीग टी20 भी जीतने में कामयाब रहा है पहली बार 2011 तथा दूसरी बार 2013 में।
अप्रैल 2015 में रोहित शर्मा ने अपनी स्पोर्ट्स मैनेजर रितिका सजदेह से सगाई की थी और बाद में 13 दिसम्बर 2015 को दोनों ने शादी कर ली।
