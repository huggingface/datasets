जू-जान ख़ागानत या रोऊरान ख़ागानत या निरून ख़ागानत एक ख़ानाबदोश क़बीलों का परिसंघ था जो चीन के उत्तरी भाग और उसके पड़ौसी इलाक़ों में चौथी सदी ईसवी के अंत से छठी सदी ईसवी के मध्य तक के काल में विस्तृत था। कुछ इतिहासकारों के अनुसार यह क़बीले वही थे जो बाद में यूरोप में यूरेशियाई आवार लोगों के रूप में उभरे।
'जू-जान' को चीनी भाषा में 'रुआनरुआन' बुलाया जाता था, जिसका अर्थ 'कुलबुलाते कीड़े' है। हालांकि बहुत से इतिहासकारों ने इस जातीय द्वेष से भरे तिरस्कारपूर्वक नाम की निंदा की है फिर भी यह नाम 'रोऊरान' के रूप में अभी भी प्रचलित है।
जू-जान लोग मंगोल नसल के शियानबेई लोग के नेतृत्व में उन क़बीलों का परिसंघ था जो अधिकतर शियानबेई लोगों के उत्तरी चीन में चले जाने के बाद भी मंगोलिया के स्तेपी क्षेत्र में बसे रहे। इतिहास में इनका पहला ज़िक्र इनके द्वारा तिएले लोगों के हराए जाने पर मिलता है। इसके बाद इन्होने मंगोलिया से पूर्व में आधुनिक चीन के जीलिन प्रान्त तक विस्तृत एक साम्राज्य बना लिया। जू-जान के पश्चिम में हेफथाली लोगों का क़बीला रहता था जो 5वीं सदी की शुरुआत तक जू-जान के अधीन थे। हेफथालियों और जू-जान में समय के साथ कुछ अनबन हो गई और इस लड़ाई को चीनी गुप्तचरों ने बढ़ावा दिया। इस से जू-जान के परिसंघ के अन्दर विद्रोह भड़के और 555 ई में एक तुजुए नामक क़बीले ने 3,000 जू-जानी लोगों के सिर क़लम कर दिए। यह भी कहा जाता है कि आशीना नामक एक तुर्की क़बीला जू-जान परिसंघ का हिस्सा होता था लेकिन उन्होंने चीनी राज्यों के साथ सांठ-गांठ करके जू-जान को खदेड़ दिया और उसके बाद स्थापित होने वाली गोएकतुर्क साम्राज्य का राजपरिवार बने। माना जाता है कि इन हादसों के बाद जू-जानी लोग स्तेपी में पश्चिम की ओर भाग खड़े हुए। उनका आगे क्या बना, इस बात को लेकर इतिहासकारों में विवाद है, लेकिन कुछ यह मानते हैं कि वे पूर्वी यूरोप के आवार लोग बन गए।
