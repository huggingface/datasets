डिरे डावा इथियोपिया का दूसरा सबसे बड़ा शहर है । इथियोपिया की प्रशासनिक प्रणाली में डिरे डावा और अदिस अबाबा उस देश के दो औपचारिक रूप से नामांकित अधिकृत नगर भी हैं। 
डिरे डावा इथियोपिया के पूर्वी भाग में देचातू नदी के किनारे बसा हुआ है। यह नदी साल में कुछ महीने सूखी होती है लेकिन कभी-कभी इसमें बाढ़ आने से शहर में लोगों की मृत्यु भी हो चुकी हैं। देचातू नदी नगर को दो भागों में बाँटती है जो इथियोपिया की प्रशासनिक प्रणाली में दो अलग वोरेडाओं का दर्जा रखते हैं। नदी के पूर्व और दक्षिण में 'मेगाला' नामक पुराना शहर है और नदी के उत्तर और पश्चिम में 'केज़ीरा' नामक नया शहर है।
डिरे डावा व्यापारिक और आर्थिक दृष्टि से महत्वपूर्ण है और देश का एकमात्र रेलमार्ग इसे पूर्व में स्थित जिबूती से जोड़ता है। यह कभी पश्चिम में राजधानी अदिस अबाबा तक जाया करता था लेकिन वहाँ तक पटरी बिछी होने के बावजूद अदिस अबाबा से डिरे डावा के रास्ते पर अब रेल सेवा उपलब्ध नहीं है। इस शहर की स्थापना भी 1902 में तब हुई जब यहाँ रेल पहुँची। डिरे डावा एक औद्योगिक केन्द्र है और यहाँ कई महत्वपूर्ण बाज़ार व मंडियाँ हैं। शहर से 40 किमी की दूरी पर हरामाया विश्वविद्यालय है जो 1954 में स्थपित हुआ था और इथियोपिया के सबसे विश्वविद्यालयों में से एक है।
डिरे डावा रेलवे स्टेशन
एक मस्जिद और एक टुकटुक 
बाज़ार
टैक्सी अड्डा
नाई की दुकान के बाहर
