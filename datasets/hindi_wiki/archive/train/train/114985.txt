तुजिया चीन के एक अल्पसंख्यक समुदाय का नाम है। चीन में इनकी आबादी लगभग 80 लाख की है और यह चीन का छठा सब से बड़ा अल्पसंख्यक गुट है। यह वूलिंग पर्वतों के वासी हैं, जो हूनान, हुबेई और गुइझोऊ प्रान्तों और चोंगकिंग ज़िले की सीमाओं पर विस्तृत हैं। इनकी अपनी एक तिब्बती और बर्मी से सम्बंधित तुजिया भाषा है जिसमें यह अपने समुदाय को 'बिज़िका' बुलाते हैं, जिसका अर्थ 'मूल निवासी' है। चीनी लोग इन्हें 'तुजिया' बुलाते हैं जिसका मतलब 'स्थानीय लोग' होता है।
इतिहासकारों का मानना है कि तुजिया लोग आज से लगभग 1200 वर्ष पहले चोंगकिंग क्षेत्र के इर्द-गिर्द बसने वाले 'बा लोगों' के वंशज हैं, जिनका इतिहास चीनी ऐतिहासिक वर्णनों में मिलता है। 600 से 400 ईसा पूर्व में इस इलाक़े में बा लोगों का अपना राज्य हुआ करता था लेकिन चीन के चिन राजवंश ने आक्रमण करके उनका राज तोड़ दिया और उन्हें अपने अधीन कर लिया।
