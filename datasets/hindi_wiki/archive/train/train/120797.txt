देशीय कोड उच्चतम डोमेन या सी॰सी॰टी॰ऍल॰डी॰ किसी देश, राष्ट्र या अधीन क्षेत्र के लिए प्रयोग होने वाली या आरक्षित इंटरनेट उच्चतम डोमेन को कहते हैं। सभी आस्की पर आधारित सीसीटीऍलडी दो अक्षरों के होते हैं, मसलन नेपाल का सीसीटीऍलडी '.np' और श्रीलंका का सीसीटीऍलडी '.lk' है।
2010 में अंग्रेज़ी के अलावा अन्य अक्षरमालाओं में भी सीसीटीऍलडी मान्य होने लगे। उदाहरण के लिए अब भारत के लिए कई भारतीय भाषाओँ में सी॰सी॰टी॰ऍल॰डी॰ निर्धारित किये गए हैं। फ़िलहाल इनमें 'भारत' शब्द को भिन्न भारतीय लिपियों में लिखकर सीसीटीऍलडी बनाया गया है, जैसे कि '.भारत', بھارت.‎, '.ભારત', '.ਭਾਰਤ' और ' .భారత్' । यह 2012 की शुरआत तक पूरी तरह सक्रीय नहीं हुए थे लेकिन जब इनका प्रयोग खुलकर होने लगेगा तो 'http://ताज़े.समाचार.भारत' और 'http://بہترین‎.غزلیں‎.بھارت.‎' जैसे पते वेबसाइटों के लिए उपलब्ध हो जाएँगे। इसी तरह बंगलादेश में 'http://মহান.উপন্যাস.বাংলা' सम्भव हो जाएगा।
