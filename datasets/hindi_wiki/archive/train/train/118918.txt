जूलियन पॉल असांजे, विकिलीक्स के संस्थापक हैं। विकिलीक्स पर काम करने से पहले वे एक कंप्यूटर प्रोग्रामर और हैकर थे। विकिलीक्स पर उनके किये कार्यों के लिए 2008 में उन्हें इकॉनोमिस्ट फ्रीडम ऑफ़ एक्सप्रेशन अवार्ड और 2010 में सेम एडम्स अवार्ड प्रदान किया गया। उन्होने इराक युद्ध से जुड़े लगभग चार लाख दस्तावेज़ अपनी वेबसाइट पर जारी किए थे जिसमें अमेरिका, इंग्लैंड एवं नाटो की सेनाओं के गंभीर युद्ध अपराध करने के अकाट्य प्रमाण मौजूद थे।
अमेरिका के राष्ट्रपति बराक ओबामा तक ने उन्हें इसके ख़िलाफ़ चेतावनी दी थी। इसके पश्चात गिरफ्तारी के डर से उन्हें छिप-छिप कर जीवन बिताना पड़ा।
एक साक्षात्कार में असांजे ने कहा कि वह झूठे नामों से होटलों में रह रहे हैं, अपने बालों को दूसरे रंगों में रंग रहे हैं और क्रेडिट कार्ड के स्थान पर नकद राशि का उपयोग कर रहे हैं। इसके लिए अक्सर उन्हें अपने दोस्तों से पैसे उधार लेने पड़ते हैं।
30 नवम्बर 2010 को अंतरराष्ट्रीय लोक अभियोजन अधिकारी ने असांजे के ख़िलाफ़ रेड कॉर्नर नोटिस जारी किया, उनके खिलाफ यौन अपराधों का मुकदमा दर्ज किया गया। 7 दिसम्बर 2010 को असांजे को लंदन में गिरफ्तार कर लिया गया।
