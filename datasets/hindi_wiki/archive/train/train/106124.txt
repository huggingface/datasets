गोलोदनाया स्तेपी, जिसे उज़बेक भाषा में मिर्ज़ाचोल या मिर्ज़ाचोल सहरा कहते हैं, उज़बेकिस्तान में सिर दरिया के बाहिने किनारे पर लगा हुआ 10,000 वर्ग किमी का एक लोयस मैदान है। यह एक शुष्क स्तेपी क्षेत्र है जो 19वीं सदी तक रेगिस्तानी इलाक़ा हुआ करता था लेकिन 1950 और 1960 के दशकों में सोवियत संघ की सरकार द्वारा नहर सिंचाई विकसित करने से उज़बेकिस्तान में कपास और अन्न का एक मुख्य स्रोत बन चुका है। सिरदरिया प्रान्त के गुलिस्तोन और यांगियेर शहर गोलोदनाया स्तेपी के मुख्य आबादी के केंद्र हैं।
'गोलोदनाया स्तेपी' शब्द का रूसी भाषा में मतलब 'भूखी स्तेपी' है। यह नाम इसलिए रखा गया क्योंकि यह पूरा इलाक़ा शुष्क और सूखे से प्रभावित रहता था। इसका दूसरा नाम 'मिर्ज़ाचोल' उज़बेक भाषा के दो शब्दों से बना है - 'मिर्ज़ा' और 'चोल' - और इसका अर्थ 'रेगिस्तान का किनारा' है। ध्यान दें कि भारतीय उपमहाद्वीप में भी पाकिस्तानी पंजाब प्रांत में 'चोलिस्तान' नाम का रेगिस्तान है जो थार मरुस्थल का हिस्सा है।
गोलोदनाया स्तेपी उत्तर में ताजिकिस्तान की सरहद पर स्थित ऐतिहासिक फ़रग़ना वादी के मुख से लेकर पूर्व में सिरदरिया प्रान्त तक और पश्चिम में जिज़ाख़ प्रान्त के उत्तरी भाग तक विस्तृत है। दक्षिण में तियान शान पर्वतों की तुर्किस्तान शृंखला इसकी सीमा है। भौगोलिक नज़रिए से यह किज़िल कुम रेगिस्तान का एक दक्षिण-पूर्वी फैलाव माना जाता है। जुलाई में यहाँ का औसत तापमान 28 सेंटीग्रेड और जनवरी में −2 सेंटीग्रेड होता है।
यह क्षेत्र एक विशाल मैदानी इलाक़ा है और इसके समीप से सिर दरिया गुज़रता है इसलिए रूसी साम्राज्य के ज़माने से ही 1870 के बाद यहाँ सिंचाई पर ज़ोर दिया गया। आशा थी कि अगर यह इलाक़ा उपजाऊ बन जाए तो बहुत आर्थिक लाभ होगा। यहाँ की ज़मीन नमकीन थी, जिसमें फ़सल उगाना बहुत मुश्किल होता है। इस वजह से इसे उपजाऊ बनाने में और भी पानी लगता है क्योंकि पहले मिटटी में से नमक धुलकर बहाने की ज़रुरत होती है। इस क्षेत्र से तीन मुख्य नहरे निकालने के बाद यहाँ की लगभग 5,00,000 हेक्टर धरती पर कृषि होती है।
