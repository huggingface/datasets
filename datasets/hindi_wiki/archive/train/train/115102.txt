मलबा चक्र किसी तारे के इर्द-गिर्द परिक्रमा कर रहा धूल और मलबे का परितारकीय चक्र होता है। कभी-कभी इस चक्र में सामग्री के एकीकरण से छल्ले बन जाते हैं, जैसा कि फ़ुमलहौत तारे के मलबे चक्र में देखा जाता है। मलबे चक्र नवजात और बूढ़े, दोनों प्रकार के तारों में देखे जा चुके हैं। एक न्यूट्रॉन तारे के इर्द-गिर्द भी मलबा चक्र परिक्रमा करता हुआ पाया गया है। मलबे चक्र उस समय बच जाते हैं जब आदिग्रह चक्र का काल ख़त्म होने पर ग्रह बन चुके हों और मलबा बचा हुआ हो। कभी-कभी शिशुग्रहों की टक्करों से भी मलबा चक्र बन सकते हैं।
