आवा या इन्वा या रतनपुर म्यांमार राज्य की प्राचीन राजधानी है जो ईरावदी नदी पर सागैंग नगर के सम्मुख विपरीत किनारे पर स्थित है। इसका प्राचीन नाम यदनपुर, अर्थात्‌ 'बहुमूल्य पत्थरों का नगर' है।
आवा, बर्मा के माण्डले क्षेत्र में स्थित एक नगर है जो 14वीं से 19वीं शताब्दी तक बर्मा के प्राचीन राजाओं की राजधानी हुआ करता था। इतिहस में यह नगर कई बार उजड़ा और फिस बसा। 1839 में एक के बाद एक कई भूकम्प आने से यह नगर पूर्णतः नष्ट हो गया जिससे राजधानी के रूप में इसका परित्याग कर दिया गया। यद्यपि आज इसके प्राचीन गौरव के बहुत कम चिह्न बचे हैं किन्तु यह बर्मा का प्रमुख पर्यटन स्थल है।
इस नगर की स्थापना ध्वस्त पगान नगर के उत्तराधिकारी नगर के रूप में 1364 ई. में थाडोमिन पाया द्वारा हुई थी। यहाँ निर्मित अनेक धार्मिक भवन पगान स्थित धार्मिक भवनों के ही समान हैं। आवा नगर लगभग चार शताब्दियों तक राजकीय केंद्र था। इस काल में 30 शासकों द्वारा राजसिंहासन सुशोभित हुआ। 1839 ई. के भूकंप में नगर खंडहर हो गया। परिषद् भवन और राजकीय भवन के कुछ भागों के अवशेष अब भी विद्यमान हैं। अधिकांश धार्मिक भवन ध्वस्त अवस्था में हैं।
