महमूद काश्गरी 11वीं सदी ईसवी के काल में तुर्की भाषाओँ के एक विद्वान और कोशकर्मी थे। वे मध्य एशिया के काश्गर शहर के निवासी थे। उन्होंने 1074 ईसवी में तुर्की भाषाओँ का पहला सम्पूर्ण शब्दकोश तैयार किया, जिसका नाम 'दीवान-उ-लुग़ात​-उत-तुर्क' था। यह उन्होंने बग़दाद के अरब ख़लीफ़ाओं के लिए बनाया जो तुर्की लोगों के नए सहयोगी बन गए थे। इसमें कई शैलियों की पुरानी तुर्की रुबाईयाँ लिखी हुई हैं और तुर्क लोगों के निवास क्षेत्रों का सबसे पहला ज्ञात नक़्शा भी है। यह नक़्शा इस्तानबुल में तुर्की के राष्ट्रीय संग्रहालय में रखा हुआ है।
महमूद काश्गरी का जन्म सन् 1005 में काश्गर में हुआ था। उनके पिता हुसैन इसिक कुल के किनारे स्थित बार्सगान शहर के महापौर थे जिनका काराख़ानी ख़ानत के राजवंश से पारिवारिक सम्बन्ध था। कुछ इतिहासकार मानते हैं कि उनकी माता, बीबी राबिया अल-बसरी, अरब परिवार से थीं। माना जाता है कि महमूद काश्गरी की मृत्यु 1102 में 97 की आयु में काश्गर से दक्षिण-पश्चिम में स्थित छोटे से उपाल शहर में हुई।
