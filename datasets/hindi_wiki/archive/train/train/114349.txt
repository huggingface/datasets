ज़ोलोतोय रोग एक सींग के आकार वाली समुद्री खाड़ी है जिस से रूस के सुदूर पूर्वी प्रांत प्रिमोर्स्की क्राय का तट लगता है। यह खाड़ी आगे चलकर जापान सागर में मिल जाती है। इसके सींगनुमा आकार की लम्बाई सात किलोमीटर है और चौड़ाई लगभग दो किलोमीटर है। पानी की गहराई 20 से 27 मीटर के दरमियान है। अपने आकार की वजह से यह एक बढ़िया प्राकृतिक बंदरगाह है, जिस वजह से इसके मुख पर स्थित व्लादिवोस्तोक नगर भी फला-फूला है।
19वीं शताब्दी में चीनी स्रोतों में इसे खाड़ी को 'गामत खाड़ी' बुलाया गया है। सन् 1850 के दशक में एक फ़्रांसिसी जहाज़ ने यहाँ कुछ देर के लिए लंगर डाला था और यह पहली ज्ञात यूरोपीय नौका थी जो कुछ समय के लिए ज़ोलोतोय खाड़ी में रुकी। कुछ वर्षों बाद क्रीमिया के युद्ध के दौरान 'विन्चॅस्टर' नाम की ब्रिटिश जंगी नौका ने भी यहाँ लंगर डाला और इसे 'मई बन्दरगाह' का नाम दिया। 1859 मे रूस के राजदरबार से सम्बन्ध रखने वाले निकोलाय मुरावयोव-अमूर्स्की ने जब इस बंदरगाह तो देखा तो उन्हें यह तुर्की के इस्तानबुल शहर की बंदरगाह से मिलती जुलती लगी। उस बंदरगाह का नाम 'सोने का सींग' है। इसलिए उन्होने इस बंदरगाह का नाम रूसी भाषा में 'ज़ोलोतोय रोग', रखा जिसका अर्थ भी 'सोने का सींग' है।
