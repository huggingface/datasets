
क़सीम प्रान्त, जिसे औपचारिक अरबी में मिन्तक़ाह​ अल-क़सीम कहते हैं, सउदी अरब के मध्य नज्द क्षेत्र में स्थित प्रान्त है। इसकी राजधानी बुरैदाह शहर है और सन् 2004 में 49% प्रांतीय आबादी इसी शहर में रहती थी।
क़सीम प्रान्त नज्द क्षेत्र का हिस्सा है। 600 किमी तक चलने वाली वादी अल-रुम्माह इस पूरे क्षेत्र में पश्चिम से पूर्वोत्तर जाकर इस प्रान्त को बांटती है। मदीना के पास शुरू होकर पूर्व में अद-दहना रेगिस्तान के थ़ुऐरत​ टीलों तक विस्तृत रुम्माह वादी यह पूरे अरबी प्रायद्वीप की सबसे लम्बी घाटी है। क़सीम क्षेत्र 600-750 मीटर की ऊँचाई पर है नज्द के पठार के अन्य भागों की तरह इसमें पश्चिम से पूर्व की तरफ़ ढलान है। यहाँ का मौसम रेगिस्तानी है जिसमें गर्मियाँ बहुत सूखी और गर्म होती हैं। सर्दियों में कभी-कभी बारिश पड़ती है।
क़सीम प्रान्त में कृषि ज़ोर-शोर से चलती है और यह सउदी अरब में अपने खाद्य उत्पादन के लिए मशहूर है। यहाँ गेंहू की कृषि काफ़ी नई है लेकिन इतनी सफल हुई कि उसके कारण सउदी अरब दुसरे देशों को अनाज निर्यात करने लगा। इसके अलावा यहाँ खजूर, अंगूर, नीम्बू, संतरे, अनार, चकोतरे और सब्ज़ियाँ भी पैदा की जाती हैं। प्रान्त की राजधानी बुरैदाह दुनिया का सबसे बड़े खजूर उत्पादकों में से एक है और यहाँ 20 से अधिक क़िस्मों के खजूर पैदा होते हैं। हर साल सितम्बर में यहाँ 'खजूर मेला' लगता है जिसमें पूरी फ़ारस की खाड़ी के देशों से लोग खजूर ख़रीदने आते हैं। यहाँ विश्व का सबसे बड़ा ऊँट ख़रीदने-बेचने का बाज़ार भी लगता है। इस प्रान्त के उनैज़ाह शहर में भी एक अलग 'खजूर मेला' आयोजित किया जाता है।
बुरैदाह के बाद उनैज़ाह इस प्रान्त का दूसरा सबसे बड़ा शहर है। पूरे सउदी अरब में सउद राजवंश का राज है लेकिन 20वीं सदी की शुरुआत में जब सउद परिवार सउदी अरब पर अपना राज जमाने की कोशिश कर रहा था तब स्थानीय अल-सुलैम परिवार ने उनसे संधि करी जिसके अंतर्गत आज तक उनैज़ाह में उनका शासन है।
