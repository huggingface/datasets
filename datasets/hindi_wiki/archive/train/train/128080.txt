80,000 
ख़कास, जो स्वयं को तादार कहते हैं, रूस के साइबेरिया क्षेत्र के दक्षिणी भाग में स्थित ख़कासिया गणतंत्र में बसने वाला तुर्क लोगों का एक समुदाय है। ध्यान दें कि हालांकि यह लोग अपने आप को 'तादार' या 'तातार' कहते हैं, इस से तात्पर्य 'साइबेरियाई तातार' है जो रूस के यूरोपीय भाग में बसने वाले तातार लोगों से अलग है।
ख़कास लोगों की उत्पत्ति पर विद्वानों में मतभेद है। कुछ के अनुसार यह किरगिज़ लोगों के वंशज हैं जो कभी येनिसेय नदी के क्षेत्र में रहते थे और जिनके अन्य वंशज आधुनिक किर्गिज़स्तान में बसते हैं। 17वीं सदी में ख़कास लोगों ने अपना एक ख़कासिया राज्य बना रखा था जो एक मंगोल शासक के अधीन था। उस समय यहाँ रूसी लोगों का आकर बसना आरम्भ हो गया। 1820 के दशक में क्रास्नोयार्स्क क्राय के मिनुसिंस्क शहर के पास ज़मीन से सोना मिला और इस पूरे क्षेत्र का औद्योगीकरण शुरू हो गया।
19वीं सदी में बहुत से ख़कास लोगों ने रूसी रहन-सहन अपना लिया। रूसी फ़ौजों ने बहुत से ख़कास लोगों को रूसी पारंपरिक ईसाई बनाने पर भी मजबूर किया, लेकिन आजतक ख़कास समाज में ओझा धर्म और बौद्ध धर्म के तत्व मिलते हैं और बहुत से ख़कास ईसाई ओझा और ईसाई धर्म के मिश्रण में विश्वास रखते हैं।
