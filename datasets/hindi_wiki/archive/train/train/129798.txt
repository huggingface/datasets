बट्टग्राम, जिसे बट्टाग्राम भी उच्चारित किया जाता है, पाकिस्तान के ख़ैबर-पख़्तूनख़्वा प्रांत का एक ज़िला है। यह कोहिस्तान ज़िले के दक्षिण में, मनसेहरा ज़िले के उत्तर में और शांगला ज़िले के पूर्व में स्थित है। इसकी सरहदें तोर ग़र​ नामक ज़िले से भी लगती हैं जो 28 जनवरी 2011 तक क़बाईली क्षेत्र हुआ करता था।
'बट्टग्राम' संस्कृत के 'भट्ट ग्राम' का एक रूप है और इस ज़िले के नाम का मतलब 'ब्राह्मण गाँव' है। इस ज़िले में बहुत से अन्य गाँव-क़सबों के नाम हिन्दू जातियों और संस्कृत शब्दों पर पड़े हैं, मसलन चोहान, जेसोले बाज़ार, अजमेरा, छप्पर​ग्राम और बानियाँ ।
बट्टग्राम ज़िले में सन् 1998 में 3,07,278 लोगों कि आबादी थी। इसका क्षेत्रफल क़रीब 1,301 वर्ग किमी है। 1993 तक यह मानसेहरा ज़िले का हिस्सा था, लेकिन जुलाई 1993 में इसे एक अलग ज़िले का दर्जा दे दिया गया। इसकी राजधानी भी बट्टग्राम नाम का शहर ही है। इस पूरे क्षेत्र में पश्तो और हिन्दको बोली जाती है। बट्टग्राम ज़िले की दो तहसीलें हैं - अल्लाई तहसील और बट्टग्राम तहसील। अक्टूबर 2005 के ज़बरदस्त ज़लज़ले का इस क्षेत्र पर भारी असर पड़ा था लेकिन राहत कार्यों से हालात में बहुत सुधार हो पाया है। इस क्षेत्र में कुछ डिग्री कॉलेज भी हैं।
बट्टग्राम शहर का दृश्य
बट्टग्राम सरकारी हाई स्कूल
छप्परग्राम गाँव की एक बच्ची
छप्परग्राम गाँव का दृश्य
