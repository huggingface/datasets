मुज़ार्त नदी, जिसे कभी-कभी मुज़ात नदी भी कहते हैं, जनवादी गणतंत्र चीन द्वारा नियंत्रित शिंजियांग प्रान्त के आक़्सू विभाग में बहने वाली एक नदी का नाम है। यह तारिम नदी की एक उपनदी है और उसमें बाई तरफ़ से विलय होती है। 20वीं सदी की शुरुआत के कुछ स्रोतों में इसका नाम शाह यार दरिया भी मिलता है।
मुज़ार्त नदी तियान शान की पर्वतीय शृंखला में ख़ान तेन्ग्री पहाड़ के पास स्थित मुज़ार्त हिमानी से शुरु होती है। फिर यह बाईचेंग ज़िले में तियान शान और चुएलेताग़ पर्वतों के बीच की वादी में पूर्व-दक्षिणपूर्व दिशा में निकलती है। बाईचेंग ज़िले के लोग ज़्यादातर इसी नदी की सिन्चाई पर निर्भर करते हैं। यह प्राचीन कूचा शहर के पास से निकलती है जहाँ यह चुएलेताग़ पर्वतों में एक तंग घाटी बनाती है। वादी की उत्तरी चट्टानों में 230 से अधिक गुफ़ाएँ कटी हुई हैं जो किज़िल गुफा परिसर है और प्राचीनकाल के तुषारी लोगों से सम्बन्धित पुरातत्व के नज़रिये से बहुत महत्व रखती हैं।
किज़िल गुफाओं से आगे इस नदी को बाँधकर एक 50,000 वर्ग मीटर के सतही क्षेत्रफल का बड़ा सरोवर बना दिया गया है। कूचा, तोक्सू और शायार ज़िलों को यहाँ से सिन्चाई का पानी भेजा जाता है। हालांकि मुज़ार्त नदी पहले तारिम नदी में जाकर विलय हुआ करती थी अब यह उस बड़ी नदी तक केवल गर्मियों और बसंत में ही पहुँच पाती है।
