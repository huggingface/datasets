जनरल विजय कुमार सिंह, परम विशिष्ट सेवा मैडल, अति विशिष्ट सेवा मैडल, युद्ध सेवा मैडल, एडीसी भारतीय सेना को 26वें थल-सेनाध्यक्ष थे। वर्तमान में वे गाज़ियाबाद से भाजपा के सांसद है तथा नरेंद्र मोदी नीत सरकार में उत्तर-पूर्वी भारत से संबंधित मामलों के राज्यमंत्री रहे हैं एवं अब विदेश राज्य मंत्री हैं। जनरल के पद तक पहुँचने वाले वे पहले प्रशिक्षित कमांडो हैं और वे एसे प्रथम भारतीय सेना प्रमुख हैं जो सरकार को न्यायालय तक लेकर गये।
विजय कुमार सिंह भारतीय राज्य हरियाणा के भिवानी ज़िले के बपोरा नामक गाँव से हैं। वो लगातार तीसरी पीढ़ी में अधिकारी हैं। उनके पिता भारतीय सेना में कर्नल थे और उनके पितामह जूनियर कमीशन अफ़सर थे। सिंह ने बिड़ला पब्लिक स्कूल, पिलानी, राजस्थान से शिक्षा प्राप्त की।
सिंह को 14 जून 1970 को राजपूत रेजीमेंट की द्वितीय वाहिनी में नियुक्त किया गया। बाद में उन्होंने इसी इकाई कमान सम्भाली जब इसे पाकिस्तान के साथ नियंत्रण रेखा पर तैनात किया गया।
सिंह 31 मई 2012 को 26 माह की सेवा के बाद थल-सेनाध्यक्ष के पद से मुक्त हुए। उनके बाद इस पद पर बिक्रम सिंह पदस्त हुए। सेवानिवृत्ति के तुरन्त बाद सिंह ने अन्ना हजारे द्वारा चलाये जा रहे भ्रष्टाचार विरोधी आंदोलन का समर्थन प्रदर्शित किया।
11 मार्च 2011 को यूनाइटेड स्टेट्स आर्मी वर कॉलेज ने इंटरनेशनल फेलोज हॉल ऑफ़ फेम से प्रतिष्ठापित किया। अंतर्राष्ट्रीय अध्येता के रूप में नवाजे गये वो प्रथम भारतीय सेना-अधिकारी एवं कुल 33वें व्यक्ति हैं।
वर्तमान में जनरल वी॰के॰ सिँह भारत के गाजियाबाद संसदीय क्षेत्र से सांसद है। वे 1 मार्च 2014 को वी॰के॰ सिंह भारतीय जनता पार्टी में शामिल हुए। इस मौके पर जनरल सिंह ने कहा कि "भाजपा ही राष्ट्रहित में काम करने वाली पार्टी है और एक सैनिक के नाते 42 साल तक देश की रक्षा करने के बाद अब मैं इस पार्टी के जरिए देश की सेवा करना चाहता हूं"। इससे पहले उन्होंने हरियाणा में भाजपा के प्रधनमंत्री पद के उम्मीद्वार नरेंद्र मोदी की रैली में उनके साथ मंच साझा किया था।
