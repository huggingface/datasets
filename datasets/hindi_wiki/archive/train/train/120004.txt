आंद्रेयेस विसेलियस बेल्जियम के, शारीर वैज्ञानिक, चिकित्सक, तथा शरीररचना विज्ञान पर विश्व की सबसे प्रभावकारी पुस्तक 'डी हुमेनी कॉर्पोरिस फैब्रिका' के रचयिता थे। वेसेलियस को आधुनिक मानव शरीर रचना विज्ञान का जनक माना जाता है। वे पैदुआ विश्वविद्यालय में प्राध्यापक रहे तथा बाद में चार्ल्स पंचम के राजचिकित्सक भी रहे।
विसेलियस को सर्वोच्च शारीर वैज्ञानिक कहा जाता है। मानव शरीर को रचना पर इनके ग्रंथ की गणना इस विषय के सर्वोत्कृष्ट ग्रंथों में होती है। इसमें अस्थियों और तंत्रिकातंत्र के वर्णन तो उत्कृष्ट हैं ही, पर पेशियों के वर्णन के लिए यह विशेषकर प्रसिद्ध है। विसेलियस ने अध्यापन करते समय स्वयं विच्छेदन कर, शारीरविज्ञान की शिक्षा प्रणाली में क्रांति ला दी।
आंद्रेयेस विसेलियस का जन्म ब्रसल्ज़ नामक नगर में हुआ था। इन्होंने लूवैं में सिल्वियन तथा जीहैनीज़ गंथर से शिक्षा पाई थी।
सन् 1537 में इन्होंने ईरानी चिकित्सक रेज़ीज़ के एक ग्रंथ का संपादन किया और तब वेनिस के पैडुआ विश्वविद्यालय से एम.डी. की उपाधि प्राप्त की। यहीं ये शल्यचिकित्सा तथा शारीरविज्ञान के आचार्य नियुक्त हुए। सन् 1538 में इन्होंने कुछ सुधार कर, किंतु गैलेन की विचार-पद्धति पर आधारित, छह शारीर-विज्ञान-सारणियों का प्रकाशन किया। सन् 1539 में इन्होंने रक्तमोक्षण पर एक लेख लिखा तथा सन् 1541 में गैलेन के तीन ग्रंथों का संपादन किया। सन् 1543 में इनका 'फैब्रिका' ग्रंथ एपिटोम के साथ प्रकाशित हुआ। बाद में ये सम्राट चार्ल्स पाँचवें तथा उनके उत्तराधिकारी फिलिप दूसरे के चिकित्सक के पद पर रहे।
