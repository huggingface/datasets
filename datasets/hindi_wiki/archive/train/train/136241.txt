गैबरीला मिस्त्राल चिली की कवयित्री थी। 1945 ई0 में साहित्य में नोबेल पुरस्कार विजेता।

गैबरीला मिस्त्राल का वास्तविक नाम ल्यूसिला गोदोई ई अलकायागा था। इनका जन्म चिली के विकुना गाँव में 7 अप्रैल 1889 ई0 को हुआ था। इनके पिता स्थानीय त्योहारों के लिए गाने लिखते थे और आवारा किस्म के व्यक्ति थे। जब गैबरीला मात्र 3 वर्ष की थी तभी पिता ने हमेशा के लिए परिवार से नाता तोड़ लिया था। इनकी माता माण्टे ग्रांडे नगर में आ बसी थी और वहीं रिश्ते की एक बहन ने इन्हें पढ़ाना आरंभ कर दिया था। मिस्त्राल में भी अध्यापिका बनने की प्रवृत्ति जगी और 1907 में में वह सहायक अध्यापिका हो गयी थी। कविता के प्रति उनकी स्वाभाविक अभिरुचि थी और अपने विचार वे कविता के द्वारा प्रकट करने लगी थी। यहीं उनका रेल पटरी मजदूर उरेटा से प्रेम हुआ था, परंतु विचारों में मतभेद होने के कारण उन्होंने शादी की बात छिपाकर ही रखी। 2 साल बाद उरेटा ने निराश होकर आत्महत्या कर ली। इसी से दुखी होकर मिस्त्राल ने साॅनेट्स ऑफ डेथ नामक कविता-पुस्तक लिखी थी। इस पुस्तक का प्रकाशन 1914 में हुआ था और इसे चिली में साहित्यिक प्रतियोगिता में पुरस्कार भी प्राप्त हुआ था। इससे स्पेनिश भाषी देशों में मिस्त्राल की ख्याति फैल गयी थी। मिस्त्राल का एक और प्रेम-संबंध हुआ था, परंतु वह भी बुरी तरह असफल रहा था। 1921 ई0 में मिस्त्राल चिली की राजधानी सेंटियागो के स्कूल में प्रिंसिपल हो गयी थी।
मिस्त्राल की दूसरी पुस्तक डिसोलेशन कोलंबिया विश्वविद्यालय से प्रकाशित हुई थी। पहली पुस्तक की तरह इसमें भी उनके पुराने प्रेमी की आत्महत्या आदि से संबंधित शोकोद्गार थे। कोलंबिया विश्वविद्यालय से प्रकाशन के कारण उनका नाम अंतर्राष्ट्रीय जगत में विख्यात हो गया।
मिस्त्राल की रचनाओं में बच्चों और दलितों के प्रति गहरी सहानुभूति पायी जाती है। उनकी गद्यात्मक रचनाओं की भाषा पर उनकी अपनी गहरी छाप है और उनमें प्रबल संवेदनशीलता देखी जाती है। बच्चों के लिए उन्होंने जो कुछ लिखा है उसमें मातृत्व का वात्सल्य भरा है। उनकी कविताओं के अनुवाद अंग्रेजी, फ्रेंच, इटालियन, जर्मन, और स्वीडिश, भाषाओं में भी हुए हैं।
