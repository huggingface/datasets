तमिल ईलम के मुक्ति बाघ या संक्षेप में लिट्टे एक तमिल राष्ट्रवादी संगठन है। यह विश्व का एक प्रमुख आतंकवादी और उग्रवादी संगठन हैं जो श्रीलंका के उत्तरी और उत्तर-पूर्वी क्षेत्रों में दो दशकों से अधिक समय से सक्रिय था। हिन्दी में इसका लघु नाम लिट्टे है। लिट्टे के प्रमुख इसके संस्थापक वेलुपिल्लई प्रभाकरण हैं जिनको 18 मई 2009 के श्रीलंका सेना ने मार गिराने का दावा किया।
इस संगठन को एक समय दुनिया के सबसे ताकतवर गुरिल्ला लड़ाको में गिना जाता था जिसपर भारतीय प्रधानमंत्री राजीव गांधी, श्रीलंकाई राष्ट्रपति प्रेमदासा रनसिंघे सहित कई लोगों को मारने का आरोप था। भारत सहित कई देशों में यह एक प्रतिबंधित संगठन है।
इसकी स्थापना 1975 में वेलुपिल्लई प्रभाकरण द्वारा हुई थी। उस समय कई तमिल युवा श्रीलंका सरकार की नीतियों से क्षुब्ध थे जो देश के तमिलों के प्रति उदासीन सी थी। प्रभाकरन ने ऐसे युवाओं का विश्वास जीत लिया और इस संस्था का गठन किया। उस समय वे छोटे छोटे अधिकारियों पर हमला करते थे, जैसे पुलिसकर्मियों या छोटे नेताओं पर। जाफ़ना के मेयर अल्फ्रेड डुरैयप्पा की हत्या उस समय उनके द्वारा अंजाम दी जाने वाली पहली बड़ी वारदात थी।
1984 में लिट्टे ने एक उग्रवादी मोर्चे की औपचारिक सदस्यता ग्रहण की जिसके अन्य सदस्य भी तमिळ उग्रवादी समूह थे - तमिळ ईलम लिबरेशन ऑर्गेनाइजेशन, ईलम रेवॉल्यूशनरी ऑर्गेनाईजेशन ऑफ़ स्टूडेन्ट्स, पिपुल लिबरेशन ऑर्गेनाइजेशन ऑफ़ तमिल ईलम । इस मोर्चे का नाम रखा गया था - ईलम नेशनल लिबरेशन फ्रंट । लेकिन 1986 में लिट्टे इस मोर्चे से बाहर निकल गया और उसने एक एक करके अन्य सदस्य संगठनों पर अपना अघिपत्य जमाना चालू कर दिया। सबसे पहले इसने टेलो, जो कि उस समय श्रीलंका का सबसे बड़ा उग्रवादी निगम था, के सदस्यों तथा प्रशिक्षण शिविरों पर सशस्त्र हमला शुरु किया। कुछ महीनों के भीतर ही टेलो के सभी बड़े नेता मारे या पकड़े गए और लिट्टे का प्रभुत्व स्थापित हो गया। इसके बाद इसने इपीआरएलएफ़ के सदस्यों पर हमला बोला जिससे उसे जाफ़ना प्रायद्वीप में अपनी गतिविधियां बंद करनी पड़ी। इसके बाद एलटीटीई ने सभी तमिल लड़ाकों को एलटीटीई में मिल जाने को कहा। उस समय श्रीलंका में छोटे-बड़े 20 उग्रवादी संगठन कार्यरत थे, लगभग सभी ने लिट्टे की अधीनता या प्रभुत्व स्वीकार कर लिया। जाफना एक लिट्टे का दबदबा वाला शहर बन गया।
तमिळ लोग, जिनका प्रमुख निवास स्थान दक्षिण भारत का तमिलनाडु राज्य है, इस संघर्ष से परेशान होकर भारत में शरणार्थियों के रूप में आने लगे। स्वदेशी तमिल नस्ल के लोगों ऊपर आए संकट और तमिल शरणार्थियों की बढ़ती संख्या के बाद 1987 में भारत सरकार ने श्रीलंका की तमिळ समस्या को "सुलझाने" की कोशिश की। भारतीय विमानों ने जाफना में खाने के पैकेट गिराए। इसके बाद भारत और श्रीलंका की सरकार ने एक समझौते पर हस्ताक्षर किए। इसमें तमिल उग्रवादियों को शामिल नहीं किया गया था पर अधिकांश चरमपंथी संगठनों ने इस समझौते का अनुसरण करने का मन बना लिया था। इस समझौते के तहत उत्तरी इपीआरएलएफ़ के अधिकार वाले तमिळ प्रदेशों में एक हद तक स्वायत्तता दे दी गई और एक समिति का गठन किया गया जिसमें इआरपीएलएफ़ के तमिळ लोग शामिल थे। यह तय किया गया कि भारतीय मुक्तिवाहिनी सेना वहाँ जाएगी और तमिळ लोग हथियार डाल देंगे।
पर इसमें एकमात्र बात ये रह गई कि लिट्टे को इपीआरएलएफ़ के प्रतिनिधियों की समिति का प्रमुख रास नहीं आया। उसने इसके लिए अपने तीन नुमाइन्दों की पेशकश की जिसे भारतीय सरकार ने ठुकरा दिया। इसका नतीजा ये हुआ कि अब लड़ाई एलटीटीई और भारतीय सेना के बीच छिड़ गई। भारतीय सरकार ने ये फैसला लिया कि वे लिट्टे को बलपूर्वक लाबंदूक करेंगे। भारतीय सेना ने ऑपरेशन पवन आरंभ किया जिसका यही उद्देश्य था। दो साल तक चल इस संघर्ष में एक समय भारतीय सेना के कोई 50,000 सैनिक श्रीलंका में थे। पर उनको नुकासन उठाना पड़ रहा था और श्रीलंका के मूल सिंहलियों को भी एक विदेशी सेना की उपस्थिति खलने लगी थी। श्रीलंका सरकार के निवेदन पर 1990 में भारतीय सेना श्रीलंका से बेनतीजा कूच कर गई।
देश के उत्तर में लिट्टे का दबदबा बना रहा। मई 1991 में भारतीय प्रधानमंत्री राजीव गाँधी और 1993 में श्रीलंका के राष्ट्रपति प्रेमदासा रनसिंघे की हत्या कर दी गई। इसके बाद सालों तक संघर्ष जारी रहा। 1994 में कुछ समय के लिए, जब चन्द्रिका कुमारतुंगे राष्ट्रपति बनीं और उन्होंने शान्ति वार्ता का प्रस्ताव रखा, लड़ाई थमी रही पर लिट्टे द्वारा श्रीलंकाई नौसेना के जहाजों को डुबाने के बाद 1995 में फ़िर से चालू हो गई।
तमिलों को सिंहला बहुल क्षेत्रों से भागना पड़ा।
सन् 2007 में श्रीलंका सेना ने तमिळ बाग़ियों के ख़िलाफ एक सशक्त अभियान शुरु किया। इसमें लिट्टे को छोड़कर आए कुछ बड़े नाम भी श्रीलंका सरकार से मिले हुए थे। पहले उत्तर में और फिर थोड़ा पूरब में सेना को सफलता मिली। मार्च 2009 में सेना धड़ल्ले से आगे बढ़ने लगी और लिट्टे के लड़ाके पीछे। पहले उत्तर की तरफ़ जाफना में सिंहली सेना का अधिकार हो गया। इससे और इससे पहले की सफलताओं से उत्साहित होकर पूरब की तरफ़ सेना का अभियान ज़ोरदार होता गया। सबसे आखिरी गढ़ मुलईतिवु के जंगल और उससे सटे मुलईतिवु का दलदलों से घिरा छोटा सा प्रायद्वीप था जो उत्तर-पूर्वी तट पर स्थित था। तीन ओर से पानी और एक तरफ़ से मिट्टी की बनाई दीवार के पार से सिंहली सेना द्वारा बुरी तरह घिर जाने से लिट्टे मूक सा हो गया था। 18 मई 2009 को प्रभाकरण के मारने के दावे के साथ ही इसका अस्तित्व खत्म हो गया है।

