मुल्लापेरियार बांध या मुल्लाईपेरियार बांध भारतीय राज्य केरल स्थित एक राजगीरी, गुरुत्वीय बांध है। यह समुद्र तल से 881 मी॰ की ऊँचाई पर पश्चिमी घाट की इलायची पहाड़ियाँ के मध्य थेक्कादी, इदुक्की जिला में स्थित है। इसका निर्माण 1887 से 1895 के मध्य जॉन पेनीक्विक द्वारा मद्रास प्रेसिडेंसी के पूर्वी क्षेत्रों को जल प्रदान करने के एक समझौते के तहत हुआ था। इसकी आधार से 53.6 मी॰ ऊँचाई तथा लम्बाई 365.7 मी॰ है। थेक्कादी स्थित पेरियार राष्ट्रीय उद्यान इस बांध के जलाशय के चारों ओर स्थित है। बांध केरल में स्थित है, मगर इसका संचालन तमिलनाडु द्वारा किया जाता है, जबकि पेरियार नदी का जलग्रहण क्षेत्र 5398 km2 है जिसमे से केवल 114 km2 तमिलनाडु राज्य में पड़ता है। मुल्लापेरियार बांध का ही सम्पूर्ण जलग्रहण क्षेत्र केरल में ही पड़ता है। कुछ रिपोर्टों के अनुसार 21 नवम्बर 2014 को बांध का जलस्तर 142 फीट पहुँच गया जो 35 सालों का सबसे अधिक जलस्तर था। जलाशय ने फिर से 15 अगस्त 2018 को 142 फीट का अधिकतम जलस्तर छू लिया जो 2018 केरल बाढ़ का प्रमुख कारण बना। 
