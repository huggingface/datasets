डॉक्टर हेनरी 'हैंक' पिम मार्वल कॉमिक्स द्वारा प्रकाशित अमेरिकी कॉमिक पुस्तकों में दिखाई देने वाला एक काल्पनिक सुपरहीरो है। इस चरित्र को कलाकार स्टैन ली, लेखक लैरी लिबेर और पेन्सिलर जैक किर्बी द्वारा बनाया गया था, और यह सर्वप्रथम टेल्स टू एस्टोनिश #27 में प्रदर्शित हुआ था। हैंक पिम ऐंट-मैन उपनाम का प्रयोग करने वाला सबसे पहला, और सबसे प्रसिद्ध सुपरहीरो है। ऐंट-मैन के अतिरिक्त हैंक ने समय-समय पर जायंट मैन, गोलिएथ, येल्लोजैकेट तथा कुछ समय के लिए तो वास्प उपनाम का प्रयोग भी किया है।
हैंक पिम अमेरिका के एक प्रसिद्ध बायोफिज़िसिस्ट और साथ ही सिक्यूरिटी ऑपरेशंस सेंटर के विशेषज्ञ थे। पिम ने एक रासायनिक पदार्थ की खोज की, जिसके प्रयोग से उपयोगकर्ता अपना आकार बदल सकता था। इस कण का प्रयोग करके ही उन्होंने एक ऐसा सूट बनाया जो पहनने वाले को काफी हद तक छोटा कर सकता था। चींटियों के साथ अपने लगाव के कारण पिम ने बाद में चींटियों को नियंत्रित करने वाला एक हेलमेट बनाया, और ऐंट-मैन नाम अपना लिया। अभिनेता माइकल डगलस मार्वल सिनेमेटिक यूनिवर्स में हैंक पिम की भूमिका निभा रहे हैं। पिम के रूप में वह सर्वप्रथम 2015 की फिल्म एंट-मैन में दिखे थे, और इसके बाद उन्होंने इसके सीक्वल, ऐंट-मैन एंड द वास्प में अपनी भूमिका दोहराई।
