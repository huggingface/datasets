हमराज़ 2002 की एक भारतीय हिंदी रोमांटिक थ्रिलर फिल्म है। अब्बास-मस्तान द्वारा निर्देशित इस फिल्म का निर्माण वीनस मूवीज़ के बैनर तले हुआ है। बॉबी देओल, अक्षय खन्ना और अमीषा पटेल ने इस फिल्म में प्रमुख भूमिकाऐं निभाई हैं। इसकी कहानी 1998 की फिल्म ए परफेक्ट मर्डर पर आधारित है। 
हमराज़ को 5 जुलाई 2002 को सिनेमाघरों में प्रदर्शित किया गया था। फिल्म ने बॉक्स ऑफिस पर अच्छा प्रदर्शन किया और इसे एवरेज घोषित किया गया था। कहो ना प्यार है और ग़दर: एक प्रेम कथा के बाद यह अमीषा पटेल की लगातार तीसरी हिट फिल्म थी। हिमेश रेशमिया द्वारा रचित फिल्म का संगीत भी ख़ासा लोकप्रिय रहा।
करण और प्रिया एक नृत्य मंडली की मुख्य जोड़ी हैं, और एक दूसरे से प्यार करते हैं। एक बार वे राज नामक एक समृद्ध व्यवसायी के क्रूज जहाज पर प्रदर्शन करते हैं। राज, जिसे नहीं पता कि प्रिया और करण प्यार में हैं, प्रिया को पहली बार देखते ही उसकी ओर आकर्षित होता है। कुछ दिनों बाद वह प्रिया के सामने विवाह का प्रस्ताव रखता है, जिसे वह स्वीकार कर लेती है। जब यह बात करण को पता चलती है, तो वह प्रिया की सहायता से राज को धोखा देकर उसका सारा पैसा हड़पने की योजना बनता है। योजनानुसार विवाह के कुछ वर्ष बाद प्रिया राज को तलाक दे देगी, और इससे मिली निर्वाह निधि से करण और प्रिया सुखपूर्वक एक साथ शेष जीवन व्यतीत करेंगे।
राज प्रिया को अपने परिवार वालों से मिलवाता है, जिसके बाद दोनों की शादी हो जाती है। कुछ दिनों बाद प्रिया एक दुर्घटना में घायल हो जाती है, और राज उसकी दिन-रात देखभाल करता है। इस घटना से प्रिया का हृदय परिवर्तन हो जाता है, और वह राज को धोखा देने में करण की सहायता करने से मना कर देती है। करण तुरंत योजना बदलता है, और राज को एक अनाम फ़ोन कर उसके और प्रिया के संबंधों के बारे में बता देता है। राज यह सुनकर चकित रह जाता है, और आवेश में आकर करण से मिलता है, और उसे प्रिया को मारने की सुपारी देता है। दूसरी तरफ, प्रिया राज को सारी सच्चाई बताने का निश्चय करती है, और एक कैसेट में सब रिकॉर्ड कर उसे राज की गाड़ी में रख देती है। उसी दिन योजनानुसार करण राज के घर में घुसता है, और प्रिया पर हमला कर देता है।
प्रिया की रिकॉर्डिंग सुनकर राज को अपनी भूल का एहसास होता है, और वह प्रिया को बचाने के लिए भागकर अपने घर पहुँचता है, जहाँ उसे पता चलता है कि प्रिया सुरक्षित है, और उसे बचाने वाला और कोई नहीं बल्कि करण ही है। करण ने राज की सारी बातें रिकॉर्ड कर ली थी, जिनके आधार पर वह उसे ब्लैकमेल करने लगता है, और राज का पीछा छोड़ने के बदले मांग करता है कि वह प्रिया को तलाक दे दे। करण राज के पैतृक आवास तक भी पहुंच जाता है, और राज के परिवार वालों को सब बता देने की धमकी देता है। अंत में, राज एक निश्चित स्थान पर करण से मिलने जाता है, जहां उन दोनों में हाथापाई हो जाती है, और कुछ देर में प्रिया भी वहां पहुँच जाती है, जो करण की हत्या कर देती है। प्रिया और राज वापस एक साथ मिल जाते हैं।

सुधाकर शर्मा द्वारा प्रदान किए गए गीतों के साथ फिल्म का संगीत हिमेश रेशमिया द्वारा रचित है। कुल 22,00,000 प्रतियों की बिक्री के साथ, यह उस वर्ष की सर्वाधिक बिकने वाली संगीत एल्बम थी।
हमराज़ ने भारत में कुल 27.2 करोड़ रुपये, तथा विदेशों में 5.15 लाख अमेरिकी डॉलर की कमाई की, जिससे इसकी कुल कमाई 29.7106250 करोड़ रुपये रही। अपनी कुल वैश्विक कमाई के आधार पर यह 2002 की 7वीं सर्वाधिक कमाई करने वाली फिल्म थी। फ़िल्म की सकल आय 16.59 करोड़ रुपये रही, जिसके आधार पर यह 2002 की पांचवीं सबसे ज्यादा मुनाफा कमाने वाली फिल्म रही। 15 करोड़ के बजट पर बनी इस फ़िल्म को बॉक्स ऑफिस इंडिया द्वारा एवरेज घोषित किया गया।
कुल 325 पर्दों पर रिलीज़ हुई हमराज़ ने अपने प्रदर्शन के प्रथम दिन कुल 1.55 करोड़ रुपये का व्यापार किया। अगले 2 दिनों में 2.93 करोड़ की अतिरिक्त कमाई के साथ, प्रथम सप्ताहांत में फ़िल्म का कुल संग्रह 4.48 करोड़ रुपये रहा। प्रथम दिन तथा प्रथम सप्ताहांत, दोनों की ही कमाई के आधार पर यह 2002 की पांचवीं सबसे ज्यादा मुनाफा कमाने वाली फिल्म थी। अगले 4 दिनों में फिल्म ने फिर 3.32 करोड़ रुपये कमाए, जिससे प्रथम सप्ताह पूर्ण होने पर भारत में इसकी कमाई 7.70 करोड़ रुपये रही। फिल्म भारत में कुल 11 सप्ताहों तक प्रदर्शित हुई, और इसने अपने दूसरे सप्ताह में 3.20 करोड़ की, तीसरे में 2.12 करोड़ की, चौथे में 1.25 करोड़ की, पांचवें में 91 लाख की, छठे में 45.5 लाख की, सातवें में 33.5 लाख की, आठवें में 23.5 लाख की, नवें में 17.5 लाख की, दसवें में 12 लाख की और ग्यारहवें सप्ताह में 9 लाख की कमाई की।
हमराज़ को समीक्षकों से सकारात्मक प्रतिक्रियाएं प्राप्त हुई। रीडिफ़.कॉम की ओर से समीक्षक विवेक फर्नांडेस ने जहाँ इसे "पिछले कुछ महीनों में फिल्म उद्योग में देखी गयी सबसे दिलचस्प फिल्मों में से एक" कहा, तो वहीं सिफ़ी.कॉम के समीक्षकों ने इसे उस समय की "फीकी फिल्मों का एक अच्छा तोड़" करार दिया। प्लेनेट बॉलीवुड के लिए लिखते हुए राकेश बुद्धू ने इसे 10 में से 8 स्टार देते हुए इसके संगीत, कहानी, और कलाकारों के अभिनय की प्रशंशा की। बॉलीवुड हंगामा की अपनी समीक्षा में तरण आदर्श ने इसे 3 स्टार देते हुए इसके "ताजा कलाकारों, एक दिलचस्प पटकथा, और कई भव्य तथा रोमांचकारी दृश्यों" की प्रशंशा की।
हमराज़ ने वर्ष 2003 में आयोजित विभिन्न पुरस्कार समारोहों में कई नामांकन अर्जित किये, जिनमें से कुछ निम्न हैं: 
फ़िल्म का एक सीक्वल निर्माणाधीन है। अगस्त 2015 में निर्माता रतन जैन ने फिल्म का सीक्वल बनाने की इच्छा जताई थी। इसके बाद उसी वर्ष सितंबर में अब्बास-मस्तान ने भी इसकी पुष्टि करते हुए कहा था कि वे एक कहानी पर काम कर रहे हैं, जिसे हमराज़ के सीक्वल के तौर पर बनाया जा सकता है। फिल्म में बॉबी देओल, अक्षय खन्ना और अमीषा पटेल नहीं होंगे, उनकी भूमिकाएं अन्य कलाकार निभाएंगे।
