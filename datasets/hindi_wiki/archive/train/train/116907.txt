ऍप्सिलन सैजिटेरियाइ जिसके बायर नामांकन में भी यही नाम दर्ज है, आकाश में धनु तारामंडल में स्थित एक द्वितारा है। यह पृथ्वी से दिखने वाले तारों में से 35वाँ सब से रोशन तारा है। यह हमसे 144.64 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान 1.79 है। इसका एक बहुत ही धुंधला साथी तारा भी है जिसे ऍप्सिलन सैजिटेरियाइ बी बुलाया जाता है।
भारतीय संस्कृति में ऍप्सिलन सैजिटेरियाइ और डॅल्टा सैजिटेरियाइ तारों को इकठ्ठा पूर्वाषाढ़ के नाम से जाना जाता है। ऍप्सिलन सैजिटेरियाइ को अंग्रेज़ी में "कोस ऑस्ट्रालिस" भी कहा जाता है जिसका अर्थ "दक्षिणी धनुष" है। यह अरबी भाषा के "क़ौस" और लातिनी भाषा के "ऑस्ट्रालिस" का संयुक्त शब्द है।
ऍप्सिलन सैजिटेरियाइ का मुख्य तारा एक B9.5 III श्रेणी का दानव तारा है। इसकी अंदरूनी चमक हमारे सूरज की 375 गुना है। इसका व्यास हमारे सूरज के व्यास का 7 गुना और इसका द्रव्यमान सूरज के द्रव्यमान का 5 गुना है।
