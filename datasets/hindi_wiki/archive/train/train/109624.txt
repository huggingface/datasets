अवेंजर्स: इन्फिनिटी वॉर 2018 की एक अमेरिकी सुपरहीरो फ़िल्म है, जो मार्वेल कॉमिक्स की सुपरहीरो टीम, अवेंजर्स पर आधारित है। इसका निर्माण मार्वल स्टूडियो ने किया है, और वितरण का काम वाल्ट डिज़्नी स्टुडियो मोशन पिक्चर्स कर रही है। यह 2012 की फिल्म द अवेंजर्स और 2015 की फिल्म अवेंजर्स: एज ऑफ़ अल्ट्रॉन की कड़ी में अगली फिल्म है, और साथ ही मार्वल सिनेमेटिक यूनिवर्स की 19वीं फिल्म है। इसकी पटकथा क्रिस्टोफर मार्कस और स्टीफन मैकफ़ेली ने लिखी है, और यह फिल्म एंथनी तथा जो रूसो द्वारा निर्देशित की गई है। पिछली एमसीयू फिल्मों से कई अभिनेता इस फिल्म में प्रमुख भूमिका निभाएंगे। अवेंजर्स: इन्फिनिटी वॉर में अवेंजर्स और गार्जियंस ऑफ द गैलेक्सी एक साथ मिलकर थैनॉस को रोकने की कोशिश करते हैं, जो अनन्तमणियों को इकट्ठा करने में लगा है।
फिल्म की घोषणा अक्टूबर 2014 में अवेंजर्स: इन्फिनिटी वॉर - भाग 1 के रूप में की गई थी। अप्रैल 2015 में रूसो बन्धु निर्देशित करने के लिए चुने गए, और मई तक मार्कस और मैकफेली ने फिल्म की पटकथा लिखने के अनुबंध पर हस्ताक्षर किए, जो कि जिम स्टार्लिन की 1991 की "इन्फिनिटी गौंटलेट" कॉमिक और जोनाथन हिकमैन की 2013 "इन्फिनिटी" कॉमिक से प्रेरित है। 2016 में मार्वल ने औपचारिक तौर पर फिल्म का शीर्षक "अवेंजर्स: इन्फिनिटी वॉर" घोषित कर दिया। फिल्मांकन जनवरी 2017 में जॉर्जिया के फेयेट काउंटी में स्थित पाइनवुड अटलांटा स्टूडियो में शुरू हुआ, और जुलाई 2017 तक चलता रहा, जिसमे साथ साथ ही अगली कड़ी की शूटिंग भी निपटा ली गई। स्कॉटलैंड, इंग्लैंड, डाउनटाउन अटलांटा क्षेत्र और न्यूयॉर्क शहर में अतिरिक्त फिल्मांकन हुआ। लगभग 320 मिलियन डॉलर के अनुमानित बजट के साथ, यह अब तक की सबसे महंगी फिल्मों में से एक है।
अवेंजर्स: इन्फिनिटी वॉर का विश्व प्रीमियर 23 अप्रैल 2018 को लॉस एंजेलिस में आयोजित किया गया, और 27 अप्रैल 2018 को इसे संयुक्त राज्य अमेरिका में आईमैक्स और 3डी में रिलीज़ किया गया। फिल्म को समीक्षकों से सकारात्मक प्रतिक्रियाएं मिली, जिन्होंने कलाकारों, विसुअल इफेक्ट्स, कहानी के भावनात्मक वजन और एक्शन दृश्यों की सराहना की, हालांकि फिल्म के रनटाइम को कुछ आलोचना मिली। इस फिल्म ने दुनिया भर में 2 बिलियन डॉलर से अधिक कमाई कर ली है, जिससे यह विश्व की चौथी सबसे ज्यादा कमाई करने वाली फिल्म, और साथ ही 2018 की सबसे ज्यादा कमाई करने वाली फिल्म, सबसे ज्यादा कमाई करने वाली सुपरहीरो फिल्म, और यूएस तथा कनाडा क्षेत्र में पांचवीं सर्वाधिक कमाई करने वाली फिल्म बन गई है। अपने पहले सप्ताहांत में फिल्म ने दुनिया भर में 641 मिलियन डॉलर, और संयुक्त राज्य अमेरिका और कनाडा में 258 मिलियन डॉलर की कमाई की, जो दोनों ही क्षेत्रों के लिए उच्चतम है। 11 दिनों में 1 बिलियन डॉलर के विश्वव्यापी सकल तक पहुंचकर यह इतिहास में ऐसा करने वाली सबसे तेज़ फिल्म है। इसका सीक्वल 3 मई 2019 को जारी किया जाएगा।
ज़ैन्डार ग्रह का विनाश कर वहां से शक्ति मणि का अधिग्रहण करने के बाद, थैनॉस अपने बच्चों को लेकर उस जहाज पर आता है, जो एसगार्ड के विनाश के बचे हुए लोगों को ले जा रहा होता है। थॉर, लोकी, हेमडॉल और हल्क थनॉस को टेसेरेक्ट क्यूब से अंतरिक्ष मणि निकालने से नहीं रोक पाते क्योंकि थेनॉस थॉर को कैद कर, लोकी को मार देता है, और हल्क को पराजित देता है। हेमडॉल मारे जाने से पहले बाईफ्रॉस्ट का उपयोग कर हल्क को पृथ्वी पर भेज देता है। इसके बाद थैनॉस अपने बच्चों के साथ निकलता है और जहाज को नष्ट कर देता है।
न्यू यॉर्क शहर के सैनक्टम सैनक्टरम में हल्क दुर्घटनाग्रस्त होकर भूमि पर गिरता है, और वापस ब्रूस बैनर में बदल जाता है। वहां वह स्टीफन स्ट्रेंज और वोंग को ब्रह्मांड में जीवन भर के आधे हिस्से को मारने की थैनॉस की योजना के बारे में चेतावनी देता है। जवाब में, स्ट्रेंज टोनी स्टार्क से सम्पर्क करता है। माव और ऑब्सिडियन स्ट्रेंज से समय मणि को प्राप्त करने के लिए आते हैं। पीटर पार्कर भी वहां पहुंच जाता है, और फिर एक युद्ध के बाद, माव स्ट्रेंज को पकड़ कर ले जाता है; और स्टार्क और पार्कर माव की स्पेसशिप का पीछा करते हैं, जबकि बैनर स्टीव राॅजर्स से संपर्क करने की कोशिश करता है।
स्मृति मणि प्राप्त करने के लिए प्रॉक्सीमा मिडनाइट और कॉर्वस ग्लेव स्कॉटलैंड में वांडा मैक्सिमॉफ और विज़न पर हमला करते हैं, लेकिन रॉजर्स, नताशा रोमनॉफ और सैम विल्सन उन्हें बचा लेते हैं, और सभी लोग अवेंजर्स के नए केंद्र पर जेम्स रोड्स के साथ आश्रय लेते हैं। थैनॉस को मणि पुनः प्राप्त करने से रोकने के लिए विज़न अपने माथे में स्थित स्मृति मणि को नष्ट कर अपने प्राण त्यागने की पेशकश करता है, लेकिन बैनर उसे बताता है कि इस मणि के बिना भी उसका अस्तित्व सम्भव है, और फिर रॉजर्स के सुझाव पर वो लोग वकाण्डा की यात्रा पर निकलते हैं, क्योंकि रॉजर्स का मानना ​​है कि वहां विज़न को नष्ट किए बिना ही मणि को हटाने के संसाधन उपलब्ध हैं।
गार्जियंस ऑफ द गैलेक्सी एस्गार्डियन जहाज की डिस्ट्रेस कॉल का जवाब देते हैं, और थॉर को बचा लेते हैं। थॉर अनुमान लगता है कि थैनॉस इसके बाद वास्तविकता मणि की तलाश में जायेगा, जो कि नोवेयर में कलेक्टर के कब्जे में है। रॉकेट और ग्रूट थैनॉस को मारने में सक्षम किसी हथियार को पुनः प्राप्त करने के लिए थोर के साथ निदावेलिर जाते हैं, जहां वे इट्री की सहायता से स्ट्रोर्मब्रेकर नामक एक कुल्हाड़ी बनाते हैं। इसी बीच, पीटर क्विल, गमोरा, ड्रैक्स और मैंटिस थैनॉस को रोकने के लिए नोवेयर जाते हैं, लेकिन वह पहले से ही वास्तविकता मणि अपने कब्जे में कर चुका होता है। थैनॉस अपनी बेटी गमोरा का अपहरण कर अपने साथ ले जाता है, जो अपनी बहन नेबुला को यातना से बचाने के लिए थैनॉस को आत्मा मणि का पता बता देती है। थैनॉस और गामोरा वोर्मिर नामक गृह को जाते हैं, जहां आत्मा मणि का रखवाला, रेड स्कल उन्हें सूचित करता है कि मणि को प्राप्त करने के लिए अपने सबसे प्यारे व्यक्ति को त्यागना आवश्यक है। थैनॉस अनिच्छा से गमोरा को खाई में फेंक देता है, और उसकी मृत्यु पर उसे आत्मा मणि मिल जाती है।
नेबुला कैद से बच निकलती है, और शेष गार्जियंस से अनुरोध करती है कि वे टाइटन, को नष्ट कर दें। स्टार्क और पार्कर जहाज से निकलकर स्ट्रेंज का बचाव करते हुए माव को मार डालते हैं। टाइटन में पहुंचकर वे क्विल, ड्रैक्स और मैंटिस से मिलते हैं। स्ट्रेंज समय मणि की सहायता से लगभग 1.5 करोड़ संभावित भविष्य देखता है, और बताता है कि उसने केवल एक बार ही थैनॉस को हारते देखा है। पूरा समूह थैनॉस का मुकाबला करने और मुष्टिबंद को हटाने की योजना बनाता है। थैनॉस आता है, और स्ट्रेंज को अपनी योजनाओं को ब्रह्मांड के अस्तित्व को सुनिश्चित करने के लिए जरूरी और न्यायसंगत बताता है। समूह थैनॉस पर लगभग नियंत्रण कर ही चुका है कि नेबुला पता लगा लेती है कि थैनॉस ने गमोरा को मार डाला है। इससे गुस्सा होकर क्विल थैनॉस पर अकेले ही आक्रमण कर देता है, जिससे उस पर समूह की पकड़ टूट जाती है, और वह उन्हें हरा देता है। घायल स्टार्क को जीवित छोड़ने के बदले स्ट्रेंज थैनॉस के सामने आत्मसमर्पण कर समय मणि उसे दे देता है, और थैनॉस पृथ्वी के लिए रवाना हो जाता है।
वकाण्डा में पहुंचने पर रोजर्स बकी बार्न्स से मिलता है, और विज़न के माथे से स्मृति मणि निकालने का कार्य शुरी को सौंपता हैं। थैनॉस की सेना वकाण्डा पर हमला बोल देती है और सभी अवेंजर्स टी'चाल्ला और वकाण्डा के सैन्य बलों के साथ उनका सामना करते हैं। बैनर, जो हल्क में बदलने में असमर्थ हो जाता है, स्टार्क के हल्कबस्टर कवच को धारण करता है। थॉर, रॉकेट, और ग्रूट भी पृथ्वी पर आ पहुंचते हैं, और युद्ध में शामिल होते हैं। मिडनाइट, ऑब्सिडियन, और ग्लेव मारे जाते हैं, और उनकी सेना मैदान छोड़कर भाग कड़ी होती है। अंत में, थैनॉस धरती पर आता है, और कोई अन्य विकल्प ना बचने पर वांडा स्मृति मणि को विजन के माथे में ही नष्ट कर देती है, लेकिन थनोस समय मणि की सहायता से इसे पुनर्प्राप्त कर लेता है। थॉर द्वारा गंभीर रूप से घायल होने के बावजूद, थैनॉस मुष्टिबंद को सक्रिय करने में सफल रहता है, और टेलिपोर्ट होकर दूर चला जाता है।
थैनॉस की योजना सफल होती है, और ड्रैक्स, ग्रूट, मैंटिस, मैक्सिमॉफ़, पार्कर, क्विल, स्ट्रेंज, टी'चाल्ला और विल्सन समेत ब्रह्मांड के आधे जीव तुरंत ही मृत्यु को प्राप्त हो जाते हैं। टाइटन पर केवल नेबुला और स्टार्क, जबकि वकाण्डा के युद्धक्षेत्र पर बैनर, एम बाकू, ओकोय, रोड्स, रॉकेट, रोजर्स, रोमनॉफ और थोर ही जीवित बचते हैं। थैनॉस का घाव ठीक हो जाता है, और वह मुष्टिबंद के साथ किसी और ग्रह पर चला जाता है, जहां वह संतोष में बैठकर सूर्यास्त होते देखता है।
पोस्ट-क्रेडिट दृश्य में, निक फ्यूरी एक संकट संकेत को प्रसारित करता है, जैसे जैसे वह, मारिया हिल और अन्य पृथ्वी के आधे जीवों के साथ मिटने लगते हैं। उसकी डिवाइस लाल और नीली पृष्ठभूमि पर एक स्टार इन्सिग्निया प्रदर्शित करती है, जो कैप्टन मार्वल का प्रतीक है।
इनके अतिरिक्त भी कई अभिनेता एमसीयू की पिछली फिल्मों के अपने चरित्रों को आगे बढ़ाते हैं; डैनी गुरिरा डोरा मिलाज की नेता ओकोये के रूप में, लेटिशिया राइट टी'चाल्ला की छोटी बहन शुरी के रूप में, जेरेमी रेनर "हाॅकआई" नाम एक मास्टर आर्चर, क्लिंट बार्टन के रूप में जिसकी अपनी अलग ही कहानी चलती है, कोबी स्मल्डर्स शील्ड की पूर्व सह-निर्देशक मारिया हिल के रूप में, पॉल रड स्कॉट लैंग/ऐंट-मैन के रूप में, विंस्टन ड्यूक एम'बाकू के रूप में, टेसा थॉम्पसन थॉर की साथी वल्किरी के रूप में, एंजेला बासेट टी'चाल्ला की मां रमोंडा के रूप में और जैकब बटलन पीटर के मित्र नेड के रूप में दिखाई देंगे।
मार्वेल ने अक्टूबर 2014 में घोषणा की थी कि वो एज ऑफ अल्ट्रोन के दो भाग बनाएगी, जिसका नाम 'अवेंजर्स: इन्फिनिटी वॉर' रखा गया है, और इसका पहला भाग 4 मई 2018 को और दूसरा भाग 3 मई 2019 को प्रदर्शित होगा। इसके बाद अप्रैल 2015 में मार्वल ने घोषणा की कि इन दोनों फिल्मों का निर्देशन रूसो बंधु करेंगे, और इन दोनों का फिल्मांकन 2016 में शुरू हो जाएगा। उसी महीने फ़िल्म के निर्माता केविन फीज ने बताया कि दोनों फिल्में एक होते हुए भी अलग होंगी, और इस कारण इन्हें "दो भागों में काटी गई एक फ़िल्म नहीं कहा जा सकता।" मई 2015 में क्रिस्टोफर मार्कस और स्टीफेन मैकफ्रीली को 1991 की जिम स्टर्लिंग की "द इन्फिनिटी गाऊंटलेट" और 2013 की जोनाथन हिकमैन की "इन्फिनिटी" कॉमिक पुस्तकों को आधार बनाकर फ़िल्म की पटकथा लिखने का काम दिया गया। जो रूसो ने बताया कि यह फ़िल्म 90 के दशक की चोरी सम्बंधी फिल्मों जैसी होगी, जिसमें थैनोस तोड़ फोड़ मचाते हुए अनंतमणियों को प्राप्त करने की कोशिश करेगा, और हर कोई पूरी फिल्म में उसे रोकने का प्रयास करेगा। मई 2016 में रूसो बंधुओं ने बताया कि दोनों फिल्मों के मध्य कन्फ्यूज़न कम करने के लिए दोनों फिल्मों का नाम बदलकर कुछ और रखा जाएगा, और फिर उसी वर्ष जुलाई में मार्वल ने एक औपचारिक घोषणा कर इस फ़िल्म का नाम "अवेंजर्स: इन्फिनिटी वॉर" कर दिया।
फ़िल्म की प्रिंसिपल फोटोग्राफी जॉर्जिया की फाइट काउंटी के पाइनवुड एटलांटा स्टूडियो में, 23 जनवरी 2017 को, 'मैरी लोउ' नाम के साथ, ट्रेंट ओपलोच के डायरेक्टर ऑफ फोटोग्राफी रहते हुए शुरू हुई। फरवरी की शुरुआत में मार्वल ने पुष्टि की कि रोबर्ट डौनी जूनियर टोनी स्टार्क/आयरन मैन के रूप में, क्रिस प्रैट पीटर क्विल/स्टार लार्ड के रूप में, और टॉम हॉलैंड पीटर पार्कर/स्पाइडर मैन के रूप में फ़िल्म में शामिल होंगे। इसके बाद आगे का फिल्मांकन स्कॉटलैंड के एडिनबर्ग, ग्लासगो और स्कॉटिश हाइलैंड में जारी रखा गया, हालांकि स्टूडियो संबंधी सभी काम कम्बरनॉल्ड के वार्डपार्क स्टूडियो में हुआ। मई 2017 की शुरुआत में इंग्लैंड के डरहम में स्थित डरहम कैथेड्रल में कुछ दृश्य फिल्माए गए। इसके बाद जून 2017 के अंत में एटलांटा डाउनटाउन में, जुलाई 2018 में एटलांटा के सेंट्रल पार्क में, और मध्य जुलाई में न्यू यॉर्क के क्वीन्स में फिल्मांकन की प्रक्रिया चली। 14 जुलाई 2017 को फिल्मांकन का काम पूर्ण किया गया।
जुलाई 2017 के अंत में जो रूसो ने बताया कि फ़िल्म में कुछ अधूरे दृश्य रह गए हैं, जिन्हें "अगले कुछ महीनों में फिल्माया जाएगा।" मार्च 2018 की शुरुआत में डिज्नी ने संयुक्त राज्य में फ़िल्म की रिलीस तिथि 27 अप्रैल 2018 कर दी, ताकि इसे उसकी अन्य अंतरराष्ट्रीय परियोजनाओं के साथ ही जारी कर दिया जाए। फ़िल्म के विसुअल इफ़ेक्ट इंडस्ट्रियल लाइट एंड मैजिक, फ्रेमस्टोर, मेथड स्टूडियो, वेता डिजिटल, डबल नेगेटिव, सिनेसाइट, डिजिटल डोमेन, राइज, लोला वीएफएक्स तथा परसेप्शन में तैयार किया गया।
अवेंजर्स: इन्फिनिटी वॉर का वर्ल्ड प्रीमियर लॉस एंजेलिस में 23 अप्रैल 2018 को रखा गया, हालांकि फिल्म को साथ साथ एल कैपितन थिएटर और ग्रॉमंस चाइनीस थिएटर में भी चलाया गया। इसके बाद इसे विश्व भर के सिनेमाघरों में 27 अप्रैल को 3डी तथा आईमैक्स पर जारी कर दिया गया, हालांकि कुछ चुनिंदा देशों में 25 अप्रैल से ही इसके प्रदर्शन शुरू हो गए थे। संयुक्त राज्य अमेरिका में यह फिल्म 4,474 सिनेमाघरों में दर्शायी गई, जो कि किसी डिज्नी फिल्म के लिए सबसे बड़ी प्रदर्शन थी; उन सिनेमाघरों में से 408 आईमैक्स थे। भारत में यह चार भाषाओं में लगभग 2,000 सिनेमाघरों पर प्रदर्शित हुई, जो कि किसी भी हॉलीवुड फ़िल्म के लिए सबसे बड़ी रिलीज थी। फ़िल्म पहले संयुक्त राज्य में 4 मार्च को प्रदर्शित होनी थी, परंतु इसकी प्रदर्शन तिथि बाद में बदलकर 27 अप्रैल कर दी गई। 
अप्रैल के शुरुआत से ही फ़िल्म की कुछ दृश्य अलग अलग शहरों में फ़िल्म के समाचार संवावदाता दौरे के समय लॉस एंजेलिस प्रीमियर से पहले दिखाई जाने लगी थी। हालांकि, फिल्म के निर्देशक रूसो बंधुओं ने पहले ही स्पष्ट कर दिया था कि इस प्रदर्शनी में केवल फ़िल्म के कुछ भाग ही दिखाए जाएंगे। संयुक्त राष्ट्र में इसके प्रदर्शित होने से पहले न्यूयॉर्क और ऑर्लैंडो के एएमसी थिएटर में 25 अप्रैल से ही मार्वल सिनेमेटिक यूनिवर्स की 11 फिल्में लगातार दिखाई गयी। लॉस एंजेलिस के एल कैपितन थिएटर में भी प्रदर्शन से पहले ऐसी ही एक फ़िल्म श्रृंखला दिखाई गयी।
जून 2016 में, द अवेंजर्स के लिए संगीत देने वाले एलन सिल्वेस्ट्री, को इन्फिनिटी वॉर और उसकी अगली कड़ी में संगीत देने के लिए चुना गया। सिलवेस्ट्री ने फिल्म के लिए संगीत जनवरी 2018 में रिकॉर्ड करना शुरू किया, और मार्च अंत तक पूरा कर दिया। इस फ़िल्म के संगीत पर काम करने को सिल्वेस्त्री ने एक बिल्कुल अलग अनुभव बताया, और कहा कि यह उनके "अब तक के किये गए सभी कामों से बिल्कुल अलग था।" 23 गीतों वाली फिल्म की एल्बम को दो संस्करणों में हॉलीवुड रिकार्ड्स और मार्वल म्यूजिक द्वारा 27 अप्रैल 2018 को डिजिटल प्रारूप में, जबकि 3 मई 2018 को सीडी/कैसेटों में जारी किया गया था।
11 जून 2018 तक, अवेंजर्स: इन्फिनिटी वॉर ने संयुक्त राज्य अमेरिका और कनाडा में 656.1 मिलियन डॉलर और अन्य क्षेत्रों में 1.346 बिलियन डॉलर की कमाई कर ली है, और इस प्रकार दुनिया भर में इसकी कुल कमाई 2.002 बिलियन डॉलर है। द फेट ऑफ द फ्यूरियस के 542 मिलियन डॉलर के रिकॉर्ड को पीछे छोड़ इस फिल्म ने 640.5 मिलियन डॉलर का व्यापर कर सबसे बड़ा विश्वव्यापी ओपनिंग सप्ताहांत बना लिया, जबकि 258.2 मिलियन डॉलर की घरेलू कमाई के साथ यह स्टार वार्स: द फोर्स अवेकन्स का 248 मिलियन डॉलर का रिकॉर्ड पार कर गई। अवेंजर्स: इन्फिनिटी वॉर विश्व की चौथी सबसे ज्यादा कमाई करने वाली फिल्म, और साथ ही 2018 की सबसे ज्यादा कमाई करने वाली फिल्म, सबसे ज्यादा कमाई करने वाली सुपरहीरो फिल्म, और यूएस तथा कनाडा क्षेत्र में पांचवीं सर्वाधिक कमाई करने वाली फिल्म है। 11 दिनों में 1 बिलियन डॉलर के विश्वव्यापी सकल तक पहुंचकर यह इतिहास में ऐसा करने वाली सबसे तेज़ फिल्म है।
