उत्तराखंड सुपर लीग एक अर्द्ध-पेशेवर फुटबॉल लीग है, जिसे अखिल भारतीय फुटबॉल महासंघ और उत्तराखंड राज्य फुटबॉल एसोसिएशन दोनों द्वारा स्वीकृति प्रदान है। इंडियन सुपर लीग पर आधारित इस लीग का आयोजन पूरे उत्तराखंड राज्य में फुटबॉल को बढ़ावा देने के लक्ष्य के साथ 'उत्तराखंड एडवेंचर स्पोर्ट्स प्राइवेट लिमिटेड' द्वारा किया जाता है। लीग की शुरुआत जुलाई 2016 में चौदह टीमों के साथ हुई।
मार्च 2016 में ही 'उत्तराखंड एडवेंचर स्पोर्ट्स प्राइवेट लिमिटेड' ने यह घोषणा की थी की वह अखिल भारतीय फुटबॉल महासंघ और उत्तराखंड राज्य फुटबॉल एसोसिएशन की मंज़ूरी से उत्तराखंड राज्य में एक फुटबॉल लीग शुरू करेगी। वीरेंदर सिंह रावत को इस लीग का तकनीकी निदेशक नियुक्त किया गया, जबकि सेवानिवृत्त भारतीय फुटबॉल खिलाड़ी बाईचुंग भूटिया को इसका ब्रांड एम्बेसडर बनाया गया।
जून 2016 तक बोली प्रक्रिया के माध्यम से सभी 14 टीमों का निर्धारण हो चुका था। 10 जुलाई 2016 से इस लीग के पहले संस्करण की शुरुआत होने की भी घोषणा रावत ने की थी। 
9 अगस्त 2016 को, पहले संस्करण की समाप्ति पर नैनीताल एफ.सी. लेक्स को 3-2 से हराकर पौड़ी प्लाटून्स पहले विजेता के रूप में उभरा।
प्ररियोगिता में 'फाइनल राउंड्स' से पहले दो राउंड होते हैं। इंडियन सुपर लीग की तरह ही, सभी चौदह टीमों को सात-सात टीमों के दो समूहों में विभाजित किया जाता है। पहले राउंड में प्रत्येक टीम अपने ग्रुप की दूसरी टीमों के साथ 6 मैच खेलती है, जिस के पश्चात दोनों समूहों की शीर्ष चार टीमों का चयन दूसरे राउंड के लिए हो जाता है। दूसरे राउंड में, ये चार टीमें अपने समूह में तीन मैच खेलती हैं, जिससे हर समूह में शीर्ष दो टीमों को फाइनल राउंड्स के लिए चुना जाता है। विजेता के निर्धारण के लिए फाइनल राउंड में चार मैच होते हैं, जिनमें दो सेमी-फाइनल एक 'थर्ड-प्लेस मैच' और अंत में फाइनल खेला जाता है।
निम्नलिखित 14 टीमों ने 2016 में हुए उत्तराखंड सुपर लीग के पहले संस्करण में भाग लिया।
