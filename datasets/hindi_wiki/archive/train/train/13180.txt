गाशरब्रुम 3 काराकोरम के गाशरब्रुम पुंजक में गाशरब्रुम 2 और गाशरब्रुम 4 के बीच में स्थित एक चोटी है। राजनैतिक सीमाओं के अनुसार यह पाक-अधिकृत कश्मीर के गिलगित-बल्तिस्तान क्षेत्र और चीन के कब्ज़े वाली शक्सगाम घाटी की सीमा पर स्थित है। भारत के अनुसार गिलगित-बल्तिस्तान और शक्सगाम घाटी दोनों भारत का भाग हैं।

कई पर्वत समूहों में आपस में जुड़े हुए मिलते हैं और अक्सर इस बात पर विवाद होता है कि कोई चोटी एक अलग पर्वत है या वह किसी अन्य पहाड़ा की ही एक और चोटी है। पर्वत श्रेणिकरण में कुछ परिभाषाओं के अनुसार अगर किसी शिखर की ऊँचाई स्वतंत्र रूप से अलग कम-से-कम 500 मीटर न दिखाई दे तो वह एक अलग पर्वत नहीं बल्कि किसी मुख्य पर्वत का उपपर्वत है। गाशरब्रुम 3 का धड़ गाशरब्रुम 2 से जुड़ा हुआ है और उसकी स्थलाकृतिक उदग्रता 500 मीटर से कम है इसलिए इसे कभी-कभी गशरब्रुम 2 का एक अन्य शिखर माना जाता है।
