मेहतर लाम या मिहतर लाम दक्षिण-पूर्वी अफ़ग़ानिस्तान के लग़मान प्रान्त की राजधानी है। यह उस प्रान्त का इकलौता बड़ा क़स्बा है।
मेहतर लाम अलीशिंग नदी और आलींगार नदी द्वारा बनाई गई वादी में जलालाबाद शहर से 47 किमी पश्चिमोत्तर में स्थित है। यहाँ 'लाम' नामक इस्लामी हस्ती को समर्पित एक ज़ियारत है जो नूह के पिता माने जाते हैं। इस्लाम में नूह एक पैग़म्बर​ थे जिन्होनें अब्राहिमी धर्मों की धर्मकथाओं के अनुसार एक विश्वव्यापी जल-प्रलय में धरती की सभी भिन्न प्राणी-जातियों को बचाया था। माना जाता है कि पास के एक पहाड़ पर उनके द्वारा चलाई गई नौका आकर रुकी थी और यहीं की एक वादी का नाम 'नूह की वादी' है। पश्तो, फ़ारसी, पंजाबी और पुरानी हिन्दी में 'मेहतर' शब्द का मतलब 'राजकुंवर' या 'मुखिया' हुआ करता था।
