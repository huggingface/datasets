यरलुंग त्संगपो महान घाटी, जिसे त्संगपो तंग घाटी भी कहते हैं, दक्षिणी तिब्बत में यरलुंग त्संगपो नदी द्वारा बनाई गई एक बहुत ही बड़ी तंग घाटी है। कुछ स्रोतों के अनुसार यह दुनिया की सबसे गहरी तंग घाटी है और, अमेरिका के ग्रैन्ड कैन्यन से ज़रा लम्बी होने से, विश्व की सबसे बड़ी तंग घाटियों में से एक भी है। ब्रह्मपुत्र नदी पश्चिमी तिब्बत में कैलाश पर्वत के पास शुरु होकर 1,700 किमी पूर्व को दौड़ती है और दक्षिणपूर्वी तिब्बत में पेई गाँव के पास पहुँच कर इस गहरी यरलुंग त्संगपो महान घाटी में प्रवेश करती है जो नमचा बरवा पर्वत के इर्द-गिर्द एक खाई की तरह मुड़ी हुई है और जिसके बाद ब्रह्मपुत्र दक्षिण की तरफ़ भारत के अरुणाचल प्रदेश राज्य की ओर निकल पड़ती है। कुल मिलाकर यरलुंग त्संगपो महान घाटी 150 कि॰मी॰ लम्बी है। पेई गाँव में घाटी की शुरुआत पर नदी 2,900 मीटर की ऊँचाई पर है जो ऊपरी घाटी के अंत तक 1,500 मीटर तक गिर चुकी होती है। ऊपरी घाटी के अंत में पो त्संगपो नदी यरलुंग त्संगपो से आ मिलती है। इस से आगे निचली घाटी में नदी 1,500 मीटर के स्तर से भारत की सरहद तक पहुँचते हुए 660 मीटर तक गिर जाती है।
जब नदी नमचा बरवा और ग्याला पेरी पर्वतों के बीच से निकलती है तो नमचा बरवा के चरणों में खाई की गहराई 5,000 मीटर है। अपने 150 कि॰मी॰ के विस्तार में खाई की औसत गहराई 2,268 मीटर है। अपने सबसे गहरे बिन्दु पर घाटी की गहराई 6,009 मीटर है, जो की निर्देशांक 29°46′11″N 94°59′23″E / 29.769742°N 94.989853°E / 29.769742; 94.989853 पर स्थित है। यह पृथ्वी की सबसे गहरी तंग घाटियों में से एक है।
1950 के दशक में चीन ने तिब्बत पर क़ब्ज़ा कर लिया और इस क्षेत्र को बंद कर दिया। 1990 के दशक में चीनी सरकार ने कुछ पर्यटकों को यहाँ आने-जाने की अनुमति देनी शुरु की और 'यरलुंग त्संगपो महान घाटी प्राकृतिक आरक्षित क्षेत्र' की घोषणा कर दी। लेकिन साथ-ही-साथ चीनी प्रशासन ने यहाँ जलविद्युत परियोजना बनाने के मनसूबे तैयार किये जिनके अन्तर्गत इस नदी का कुछ पानी सरोवरों में रोका जाएगा और कुछ जल नहरों के ज़रिये भारत से अलग दिशा में चीन के अन्य हिस्सों में भेजा जाएगा। अनुमान है कि इससे 40,000 मेगावॉट बिजली बनाई जा सकती है। भारत ने नदी प्रवाह को रोकने की किसी भी योजना का सख़्त विरोध किया है क्योंकि इस से भारत के पूर्वोतर राज्यों में कृषि और अन्य आर्थिक, प्राकृतिक और वातावरण-सम्बन्धी मुश्किलें उत्पन्न हो सकती हैं। भारतीय रक्षा-विशेषज्ञों को इस बात की भी चिन्ता है कि युद्ध की स्थिति में अचानक ऐसे बाँधों को खोलकर चीन मनचाहे समयों में पूर्वोत्तर भारत को बाढ़ का शिकार भी बना सकता है।
