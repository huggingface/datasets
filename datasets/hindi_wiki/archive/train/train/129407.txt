एंगिन आक्युरेक एक तुर्क अभिनेता है जिसे अंतरराष्ट्रीय एमी पुरस्कार के लिए नामित किया जा चुका है। आक्युरेक ने तुर्की की कई प्रमुख फिल्मों और टेलिविज़न श्रृंखलाओं में काम कर प्रसिद्धि पाई है। भारत में एंगिन की प्रसिद्धि उनके टेलिविज़न धारावाहिक फातमागुल के कारण है जिसका प्रसारण ज़ी ज़िन्दगी नामक टीवी चैनल पर किया जाता है।
एंगिन आक्युरेक का जन्म 12 अक्टूबर, 1981 को तुर्की की राजधानी अंकारा में हुआ था। एंगिन के पिता एक सरकारी अधिकारी और माता एक गृहणी हैं। एंगिन का एक छोटा भाई भी है। सन 2002 में, एंगिन आक्युरेक ने मेट्रोपोलिटन विश्वविद्यालय से स्नातक की उपाधि "भाषाविज्ञान और इतिहास," में विशेषज्ञता के साथ प्राप्त की है। छात्र जीवन से ही एंगिन को थिएटर का शौक था और वो क ई नाटको के मंचन में सहभागी था। स्नातक होने के दो साल के बाद, एंगिन ने युवा प्रतिभाओं के लिए एक टीवी शो प्रतियोगिता तुर्किये'निन यिल्दिज़्लारी “Turkiye’nin Yildizlari” में भाग लिया। इस प्रतियोगिता में एंगिन ने "सर्वश्रेष्ठ अभिनेता" का पुरस्कार जीता। इस प्रतियोगिता के बाद एंगिन आक्युरेक को पहली बार एक टीवी श्रृंखला याबान्ची दामात में एक सहायक भूमिका मिली।
सन 2006 में, एंगिन आक्युरेक को उनकी पहली फिल्म कादर में काम करने का प्रस्ताव मिला। इस फिल्म की भूमिका के लिए उन्हें "सबसे होनहार अभिनेता" का पुरस्कार प्राप्त हुआ।2007 में एंगिन आक्युरेक एक ऐतिहासिक धारावाहिक कारयलान Karaylan में नज़र आये जो फ्रांसीसी कब्ज़े के इतिहास से संबंधित था। श्रृंखला बीर बुलुत ओल्सन Bir Bulut Olsam में एंगिन एक मानसिक रूप से असंतुलित प्रेमी की भूमिका निभाते दिखे। सन 2010-2011, में आये धारावाहिक फातमागुलुन सुजु ने में एंगिन की निभाई रोमांटिक भूमिका केरिम ने उन्हें बहुत प्रसिद्धि दिलाई, इस धारावाहिक में उनकी नायिका बेरेन सात थीं।
