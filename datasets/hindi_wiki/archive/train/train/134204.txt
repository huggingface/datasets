इलेक्ट्रॉनिकी में प्रकाश-विलगक वह इलेक्ट्रॉनिक अवयव है जो किसी विद्युत संकेत को प्रकाश के माध्यम से एक परिपथ से दूसरे परिपथ में भेज सकता है, जो पहले परिपथ से विलगित हो। इस प्रकार यह दो अलग-अलग वोल्तता पर स्थित परिपथों के बीच संकेतों का आदान-प्रदान कर सकता है। इस प्रकार इसका कार्य एक विलगक का है। किन्तु इसे प्रकाश-युग्मक भी कहते हैं क्योंकि यह परस्पर विलगित दो परिपथों को संकेत द्वारा 'जोड़ने' का काम भी करता है। वाणिज्यिक रूप से उपलब्ध प्रकाश-विलगक 10 हजार वोल्ट तक विलगन प्रदान करते हैं तथा 10 kV/μs तक के वोल्टेज परिवर्तन सह सकते हैं। 
सबसे सामान्य प्रकाश-विलगक में एक प्रकाश उत्सर्जक डायोड तथा एक फोटोट्रान्जिस्टर होता है। ये दोनों एक ही अपारदर्शी पैकेज के अन्दर निर्मित होते हैं। प्रायः प्रकाश-विलगकों का उपयोग अंकीय संकेतों के संचार के लिये किया जाता है किन्तु कुछ विधियों का उपयोग करके इन्हें अनुरूप संकेतों के साथ भी काम में लिया जा सकता है। 
एक ठोस-अवस्था प्रकाश उत्सर्जक को एक अर्धचालक संसूचक से युग्मित करके विद्युत-विलगन प्राप्त करने का महत्व 1963 में समझ में आया था। 1968 में प्रकाश-प्रतिरोधक पर आधारित प्रकाश-युग्मक निर्मित किये गये।
