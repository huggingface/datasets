अन-नफ़ूद या अल-नफ़ूद या नफ़ूद अरबी प्रायद्वीप में स्थित एक बड़ा रेगिस्तान है। इसका क्षेत्रफल 1,03,000 वर्ग किमी है, यानि लगभग भारत के बिहार राज्य से ज़रा बड़ा। नफ़ूद एक अर्ग है, जिसमें ज़बरदस्त हवाएँ अचानक चल पड़ती हैं। इस वजह से यह क्षेत्र अर्धचन्द्र अकार के टीलों से भरा हुआ है। यहाँ की रेत का रंग थोड़ा लाल है।
नफ़ूद में बारिश साल में एक या दो बार गिरती है। कुछ निचले क्षेत्रों में नख़लिस्तान हैं जहाँ खजूर, जौ, सब्ज़ियाँ और फल उगाए जाते हैं। ऐसे कुछ क्षेत्र हिजाज़ पहाड़ियों के पास स्थित हैं। नफ़ूद अद दहना के ज़रिये रुब अल-ख़ाली क्षेत्र से जुड़ा हुआ है। दहना एक पतला और 1,200 किमी लम्बा रेत के टीलों और कंकर-बजरी से भरा क्षेत्र है। नफ़ूद को कभी-कभी रेत का समुद्र भी कहते हैं।
