कॅप्लर-20 उर्फ़ कॅप्लर-20ए पृथ्वी से 950 प्रकाश वर्ष दूर लायरा तारामंडल के क्षेत्र में स्थित एक G8 श्रेणी का तारा है। यह आकार में हमारे सूरज से ज़रा छोटा है - इसका द्रव्यमान हमारे सूरज के द्रव्यमान का 0.91 गुना और इसका व्यास हमारे सूरज के व्यास का 0.94 गुना अनुमानित किया गया है। सम्भव है कि यह एक मुख्य अनुक्रम तारा है हालाँकि वैज्ञानिकों को अभी यह पक्का ज्ञात नहीं हुआ है। पृथ्वी से देखा गई इसकी चमक +12.51 मैग्नीट्यूड मापी गई है, यानी इसे देखने के लिए दूरबीन आवश्यक है। इसके इर्द-गिर्द एक ग्रहीय मंडल मिला है, जिसमें पांच ज्ञात ग़ैर-सौरीय ग्रह इस तारे की परिक्रमा कर रहे हैं।
20 दिसम्बर 2011 में वैज्ञानिकों ने घोषणा की के कॅप्लर-20 तारे के इर्द-गिर्द पृथ्वी के आकार के दो ग़ैर-सौरीय ग्रह परिक्रमा करते हुए पाए गए हैं, जिनके नाम कॅप्लर-20ई और कॅप्लर-20ऍफ़ रखे गए हैं। इस से पहले ब्रह्माण्ड में मिलने वाले सभी ग़ैर-सौरीय ग्रह पृथ्वी से बड़े थे - या तो वे गैस दानव ग्रह थे और या फिर महापृथ्वी के श्रेणी के बड़े ग्रह थे। पृथ्वी के आकार के ग्रह को देख पाने का अर्थ है कि अब वैज्ञानिकों में इस अकार के ग्रह इतनी दूरी पर खोज निकालने की क्षमता विकसित होनी शुरू हो गई है। यह याद रखना ज़रूरी है कि हालांकि इन दो ग्रहों का अकार पृथ्वी जैसा भले ही हो, यह अपने तारे के वासयोग्य क्षेत्र में स्थित नहीं हैं। ये कॅप्लर-20 तारे के इतने पास हैं कि कॅप्लर-20ई ग्रह की सतह पर तापमान लगभग 760 °सेंटीग्रेड होगा और कॅप्लर-20ऍफ़ ग्रह पर 427 °सेंटीग्रेड।
इस मंडल में वरुण के अकार वाले तीन अन्य गैस दानव ग्रह भी मिले हैं, जिनका नाम कॅप्लर-20बी, कॅप्लर-20सी और कॅप्लर-20डी रखा गया है।
