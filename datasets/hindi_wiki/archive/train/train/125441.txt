गुणात्मक अकार्बनिक विश्लेषण विश्लेषणात्मक रसायन की एक विधि है जो अकार्बनिक यौगिकों में उपस्थित मूलकों का पता लगाने के लिये है। यह एक गैर-उपकरणीय विधि है। उपकरणीय विश्लेषण के विकास के कारण इस विधि का व्यावहारिक महत्व नहीं रह गया है। किन्तु अब भी यह प्रमुखता से पढ़ाई/सिखाई जाती है। 
इसका मुख्य ध्येय लवणों के जलीय विलयनों में उपस्थित आयनों का पता लगाना है। इसलिये अन्य रूप में मौजूद पदार्थ को पहले जलीय विलयन के रूप में लाना जरूरी हो सकता है तभी मानक विधियाँ काम में लायी जा सकती हैं। इसके बाद उस विलयन को भिन्न-भिन्न अभिकर्मकों द्वारा क्रिया कराया जाता है जिससे रंग में परिवर्तन, ठोस अवक्षेप का निर्माण, या कोई अन्य दृष्टिगोचर परिवर्तन होता है जिससे उचित निष्कर्ष निकाला जाता है।
उपरोक्त विधि शिक्षण के लिये प्रयुक्त होती है। किन्तु वर्तमान समय में परमाणु अवशोषण स्पेक्ट्रोस्कोपी या ICP-एमएस का उपयोग कर एक ही उपकरण द्वारा, रसायन की कम मात्रा का उपयोग करते हुए, जल्दी व सही परिणाम प्राप्त किया जाता है।
रासायनिक गुणों के आधार पर प्रायः धनायनों को पाँच समूहों में बाँटा जाता है। हर समूह के लिए एक-एक अभिकर्मक निर्धारित है जिसका उपयोग करके विलयन से उसे अलग किया जाता है। ध्यान रहे कि अभिकर्मक एक निश्चित क्रम में ही मिलाए जाने चाहिए अन्यथा कुछ लवण अगले समूह के लिए निर्धारित अभिकर्मक के द्वारा भी प्रक्षेपित हो जाते हैं जिससे भ्रम की स्थिति पैदा हो जाएगी। एक समूह को प्रक्षिप्त कर लेने के बाद कुछ विशिष्ट अभिक्रियाएँ कराकर पता किया जाता है कि उस समूह का कौन सा तत्व उपस्थित है।
