हैरिएट रुथ हर्मन, महारानी एलिज़ाबेथ II की सलाहकार समिति की सदस्य, एक ब्रिटिश अधिवक्ता और राजनेत्री हैं। यह 2015 से लेबर पार्टी की कार्यकारी नेता और यूनाइटेड किंगडम की संसद में नेता विपक्ष भी हैं। यह 1982 से यूके की सांसद हैं जब यह पहली बार 1982 में पेकहम से और फिर 1997 में कैंबरवेल व पेकहम निर्वाचन क्षेत्र से सांसद चुनी गईं थीं। स्त्री अधिकारों के लिए लड़ने वाली हर्मन एक प्रखर महिलावादी नेता के रूप में भी जानी जाती हैं। इन्होंने जोर दे कर कहा है "मैं लेबर पार्टी में इसलिए हूँ क्यूंकि मैं एक महिलावादी हूँ। मैं लेबर पार्टी में इसलिए हूँ क्यूंकि मैं समानता में यकीन रखती हूँ।"
लदंन में पिता डॉक्टर जॉन बी. हर्मन और माँ अधिवक्ता अन्ना के घर जन्मी हैरिएट सेंट पॉल महिला विद्दालय से पढाई की और यॉर्क के विश्वविद्दालय से राजनीतिशास्त्र में बी.ए. किया। अधिवक्ता बनने के बाद उन्होंने ब्रेंट कानून केंद्र में 1978 से 1982 तक काम किया। फिर वह 1982 में हुए एक उपचुनाव में पेकहम निर्वाचन क्षेत्र से सांसद चुनी गईं। लेबर दल के नेता जॉन स्मिथ के द्वारा इन्हें 1992 में यूके के छाया मंत्रिमंडल में सम्मिलित किए जाने के बाद इन्होंने 1992-1994 के दौरान विपक्ष की तरफ से छाया कोषाध्यक्ष, 1994-95 में छाया रोजगार मंत्री, 1995-96 में छाया स्वास्थय मंत्री और 1996-97 में स्मिथ के उत्तराधिकारी टोनी ब्लेयर के नेतृत्व में सामाजिक सुरक्षा छाया मंत्री की जिम्मेदारी संभाली।
1997 में हुए ब्रिटिश आम चुनावों में लेबर पार्टी के और कैम्बरवेल व पेकहम निर्वाचन क्षेत्र से खुद के जीतने के बाद इन्हें यूके की सामाजिक सुरक्षा मंत्री बनाया गया और महिला व समानता मंत्रालय का कार्यभार दिया गया, जिसकी विपक्ष में रहते हुए यह छाया मंत्री भी रह चुकी थीं। वेस्टमिंस्टर के इतिहास में महिला व समानता मंत्री बनने वाली यह यूनाइटेड किंगडम की पहली महिला थी। 1998 में इन्होंने मंत्रिमंडल से त्यागपत्र दे दिया और 2001 में ब्रिटेन के सॉलीसिटर जनरल के रूप में पुन: वापसी की। 2005 तक यह पदभार संभालने के बाद यह संवैधानिक मामलों की राज्य मंत्री बनाई गईं। 2007 में टोनी ब्लेयर ने प्रधानमंत्री और जॉन प्रेस्कॉट ने उप प्रधानमंत्री व लेबर पार्टी के उप नेता के पद से त्यागपत्र दे दिया। हर्मन ने इसके बाद हुए लेबर पार्टी के उपनेता का चुनाव लडा और पाँच अन्य उम्मीदवारों को हराकर उपनेता चुनी गयीं। गॉर्डन ब्राउन, जो उस वक्त 2007 में लेबर पार्टी के नेता थे ने हर्मन को हाउस ऑफ कॉमन्स की नेता, लॉर्ड प्राइवी सील व महिला व समानता मंत्री बनाया।
उन्होंने लेबर पार्टी के 2010 के आम चुनाव हारने से पहले तमाम सरकारी पदों को ग्रहण किया। हार के बाद गॉर्डन ब्राउन ने लेबर दल के नेता के पद से इस्तीफा दे दिया और हर्मन 2010 में एड मिलिबैंड के नेता चुने जाने से पहले तक लेबर दल की कार्यकरी नेता व संसद में नेता विपक्ष बनी रहीं। इसी दौरान वह 2010 से 2011 तक छाया उपप्रधानमंत्री व अंतर्राष्ट्रीय संबंध व विकास विभाग की छाया मंत्री रहीं। फिर वह 2011 से 2015 तक संस्कृति, मीडिया व खेल छाया राज्यमंत्री रहीं। 2015 के चुनावों में भी लेबर कि हार के बाद एड मिलिबैंड ने लेबर के नेता पद से त्यागपत्र दे दिया और हर्मन एक बार फिर कार्यकारी नेता व संसद में कार्यकारी नेता विपक्ष बनीं। 8 मई 2015 को उन्होंने लेबर दल के उपनेता पद से त्यागपत्र दे दिया।
हाउस ऑफ कॉमन्स में सांसद के तौर पर सबसे लंबे समय तक काम करने वाली हर्मन अभी तक अकेली महिला हैं। उन्होंने पूर्व मजदूर संगठन नेता जैक ड्रोमी से शादी की है जो 2004 में लेबर दल के कोषाध्यक्ष और बर्मिंघम एर्डिंगटन से सांसद भी चुने गये थे। उनके 2 बेटे और 1 बेटी हैं।
लंदन में स्थित 108 हार्ले मार्ग में अन्ना हर्मन व जॉन बिशप हर्मन के यहाँ जन्मी हर्मन का पूरा नाम हैरिएट रुथ हर्मन है।  उन्के दादा नैथैनियल बिशप हर्मन एक सर्जन थे और जाने माने एकेश्वरवादी थे जबकि स्पाइसर परिवार जाने माने सामुदायिक धार्मिक समूह के सदस्य थे। उनकी आंटी एलिज़ाबेथ पैकेनह्म लैंगफोर्ड की काउंटेस थीं और उनके भाई-बहन लेडी एंटोनिया फ्रेज़र, रचेल बिलिंगटन और थॉमस पैकेनह्म लेखक व इतिहासकार थे। हर्मन 1893 में ब्रिटिश उपनिवेशों के राज्य मंत्री व 1806 में हाउस ऑफ कॉमन्स में नेता विपक्ष रहे जोसेफ कैम्बरलेन की भतीजी हैं।
हर्मन ने सेंट पॉल महिला विद्दालय से प्रारंभिक शिक्षा और योर्क के विश्वविद्दालय से राजनीति शास्त्र में बी.ए. की उपाधि हासिल की। यॉर्क विश्वविद्दालय में वह गुडरिक कॉलेज में पढती थी और छात्र राजनीति में सक्रिय थीं। इसके बाद उन्होंने अधिवक्ता की पढाई की।
हर्मन ने लंदन के ब्रेंट कानूनी केंद्र में 1978-82 के दौरान काम किया।
हर्मन बाद में यूरोपीय मानवाधिकार न्यायालय में एम आई 5 के खिलाफ मानवाधिकार उल्लंघन के एक मुकदमें का भी हिस्सा रहीं। 1984 में मुखबिर कैथी मैसिटर द्वारा किए गये एक दूरदर्शन साक्षात्कार के दौरान इस बात का खुलासा हुआ था कि एम आई 5 के पास हर्मन और एनसीसीएल की मंत्री पैट्रिसिया हेविट से संबंधित व्यक्तिगत दस्तावेज हैं। उन्होंने सफलता पूर्वक यह केस लडा और अपनी निजता हनन की दलीलें पेश कीं क्यूंकि एमाई 5 एक चुनी हुई कानूनी या जवाबदेह सरकारी संस्था नहीं थी इसलिए उसके पास किसी नागरिक के व्यक्तिगत दस्तावेज रखने व उसकी जासूसी करने का हक नहीं था। इस मुकदमें का नतीजा सेक्युरिटी सर्विस एक्ट 1989 का आधार बना।
पेकहम से लेबर पार्टी के सांसद हैरी लार्मन की 21 अगस्त 1982 को मृत्यु हो गई। सीट रिक्त होने की वजह से उपचुनाव हुए जिसमें 28 अक्टूबर 1982 को हर्मन 11349 मत मिले व अपने नजदीकी प्रतिद्वंदी सोशल डेमोक्रेटिक पार्टी के डिक टैवर्न से 3931 मत ज्यादा मिले। परिणाम स्वरूप 1982 में पहली बार वह हाउस ऑफ कॉमन्स के लिए चुनी गईं।
1984 में हर्मन समाजसेवा छाया मंत्री व 1987 में स्वास्थय छाय मंत्री बनीं। 1992 के आम चुनावों के बाद वह यूनाइटेड किंगडम की आधिकारिक विपक्षी छाया मंत्रिमंडल में चुनी गईं जब उन्हें 1992-94 के दौरान शीर्ष कोषाध्यक्ष का छायामंत्री व बाद में 1994-95 के दौरान छाया रोजगार मंत्री, 1995-96 के दौरान छाया स्वास्थय मंत्री व 1996-97 के दौरान सामाजिक सुरक्षा की छाया मंत्री के तौर पर काम करने का अवसर मिला।
1997 में लेबर पार्टी की जीत के बाद वह सामजिक सुरक्षा मंत्रालय की राज्य मंत्री व महिला और समानता मंत्री बनने वाली पहली महिला बनीं। उन्हें कल्याणकारी राज्य के पुनरुद्धार का जिम्मा सौंपा गया। इस दौरान उनकी प्रमुख नीतियों में से एक वयोवृद्धों के लिए न्यूनतम आय की गारंटी और सर्दियों में ईधन भुगतान की व्यवस्था करना था। बाद में ईधन भुगतान की इस नीति को यूरोपीय लिंगभेद नीतियों के खिलाफ पाया गया जिसमें पुरुषों को महिलाओं की तुलना में भुगतान पाने के लिये 5 वर्षों का ज्यादा इंतज़ार करना होता था। इसके बाद इस सेवा का लाभ लेने के लिए पुरुषों और महिलाओं दोनो की न्यूनतम उम्र सीमा समान रूप से 60 वर्ष कर दी गई। हर्मन को उनके पद से 1998 में हटा दिया गया। मीडिया समाचारों के अनुसार उनका हटाया जान लगातार हो रहे कनिष्ठ मंत्री फ्रैंक फील्ड से सार्वजनिक मतभेदों का नतीजा था, हालांकि कुछ अन्य लोगों ने इसे उनके एकाकी जीवन जी रहे बुजुर्गों को दिए जा रहे सरकारी लाभों में कटौती करने का नतीजा भी माना।
2001 के आम चुनावों के बाद हर्मन की एक बार फिर मंत्रिमंडल में वापसी हुई जब उन्हे ब्रिटेन का शीर्ष सरकारी अधिवक्ता चुना गया। इस तरह वह पहली महिला सॉलीसिटर जनरल भी बनीं। रीति अनुसार उन्हें महारानी की परामर्श समिति का सदस्य चुना गया, हालांकि पहले उनके पास उच्च न्यायालयों में बहस करने के अधिकार प्राप्त नहीं थे और सॉलिसिटर जनरल के अपने कार्यकाल में उन्होंने कोई मुकदमा भी नहीं लड़ा।
यूनाइटेड किंगडम के आम चुनावों में विजय के बाद उन्हें संवैधानिक मामलों के विभाग का राज्य मंत्री बनाया गया जहाँ उन्हें संवैधानिक सुधार, कानूनी मदद, अदालती कार्य्वाइयों आदि की जिम्मेदारी मिली।
16 मार्च 2006 को उन्होंने हाउस ऑफ लॉर्डस के चुनावी प्रबंधन और सुधार के अपने मंत्री पद को त्याग दिया। उन्होंने इसका कारण किसी संभावित पद के दुरुपयोग से बचना दिया क्यूंकि उनके पति लेबर पार्टी के कोषाध्यक्ष जैक ड्रोमी ने घोषणा की कि वो लेबर पार्टी को मिले उन चंदों की जाँच करेंगे जिनके बारे में पार्टी पदाधिकारियों को सूचित नहीं किया गया था। 
जॉन प्रेस्कॉट के इस्तीफे के बाद हर्मन ने 2007 में लेबर दल के उपनेता लड़ने के लिये अपनी इच्छा जताई। 27 नवम्बर 2006 को प्रेस एसोसिएशन ने प्रतिवेदना दी कि हर्मन ने यूगोव पर एक चुनावी सर्वेक्षण करवाया है जिसमें लोगों ने हर्मन को अगले आम चुनावों में लेबर पार्टी के लिये मत प्रतिशत बढाने के लिये सबसे संभावित व काबिल उपनेता माना है। बीबीसी को दिये गये एक साक्षात्कार में उन्होंने इस सूचना को आधार बनाकर स्वयं के लेबर पार्टी के अगली उप नेता बनने के दावे का जोरदार समर्थन किया।
उपनेता के अपने चुनाव प्रचार के दौरान उन्होंने इराक युद्ध का समर्थन किया लेकिन यह भी कहा कि अगर उन्हें यह तथ्य पता होते कि इराक के पास घातक हथियार होने के सबूत नहीं मिले हैं तो वह इस युद्ध के समर्थन में मत नहीं देतीं।
हर्मन को बड़े मजदूर संगठनों का समर्थन नहीं हासिल था और उन्होनें अपने चुनाव प्रचार के लिये £10,000 का कर्ज लिया हर्मन समय पर खुद को मिले कुछ अनुदानों और ॠणों के बारें जानकारी नहीं दे पायीं और परिणाम स्वरूप उन्हें चुनाव नियम तोड़ने के कारण यूके की चुनाव संस्था की जांच का सामना करना पड़ा। आयोग ने उनके चुनावी नियमों को तोड़ने को एक गंभीर मामला माना लेकिन जांच पुलिस को नहीं सौंपी गई।
24 जून 2007 को एलन जॉनसन को एक कड़े मुकाबले में हराने के बाद हर्मन लेबर पार्टी की उपनेता चुनी गईं।

