ऑस्ट्रोनीशियाई भाषाएँ एक भाषा परिवार है जिसकी सदस्य भाषाएँ दक्षिण-पूर्वी एशिया और प्रशांत महासागर के बहुत से द्वीपों पर विस्तृत हैं। एशिया के महाद्वीप की मुख्यभूमि के भी कुछ क्षेत्रों में यह बोली जाती हैं। कुल मिलकर ऑस्ट्रोनीशियाई भाषाएँ बोलने वालों की जनसँख्या 38.6 करोड़ अनुमानित की गई है। सबसे ज़्यादा लोगों द्वारा बोली जाने वाली ऑस्ट्रोनीशियाई भाषा मलय भाषा है, जिसे लगभग 18 करोड़ लोग बोलते हैं और जो विश्व की 8वीं सर्वाधिक बोली जाने वाली भाषा है। कई ऑस्ट्रोनीशियाई भाषाओं को 1 करोड़ से अधिक लोग बोलते हैं हालांकि ऐसी भी कुछ भाषाएँ है जो गिनती के लोग ही बोलते हैं। लगभग 20 ऑस्ट्रोनीशियाई भाषाओं को अपने देशों की राजभाषा होने का दर्जा प्राप्त है। यह भाषाएँ सुदूर पश्चिम में अफ़्रीका के तट के क़रीब स्थित माडागैस्कर से लेकर सुदूर पूर्व में हवाई द्वीपों तक बोली जाती हैं।
भाषावैज्ञानिक अध्ययन से पता चला है कि ताइवान पर बोली जाने वाली ऑस्ट्रोनीशियाई भाषाओं में सब से अधिक विविधता है। यह अक्सर किसी भाषा की गृहभूमि होने का संकेत होता है इसलिए भाषावैज्ञानिकों का मनना है कि आदि-ऑस्ट्रोनीशियाई पूर्वज भाषा यहीं जन्मी और फिर यहाँ से यह भाषा-परिवार फैलने लगा। इस विचार के अनुसार आदि-ऑस्ट्रोनीशियाई संस्कृति सबसे पहले ताइवान में आज से 5,500 वर्ष पूर्व पनपी थी। कुछ भाषावैज्ञानिक इस विचारधारा से असहमत हैं और उन्होने आनुवंशिक मातृवंश समूहों के आधार पर यह सम्भावना जतलाई है कि प्राचीनतम ऑस्ट्रोनीशियाई संस्कृति वास्तव में 13,000-17,000 वर्ष पूर्व सुलावेसी द्वीप के पास कहीं जन्मी थी और पिछले हिमयुग के अंत होने पर समुद्र के उठने से पैदा हुई सामाजिक अस्थिरता की वजह से अपनी मातृभूमि से बाहर फैलनी आरम्भ हो गई।
