वाल नदी, जिसे आफ़्रीकान्स भाषा में फ़ाल नदी भी उच्चारित किया जाता है, दक्षिण अफ़्रीका की आरेंज नदी की सबसे बड़ी उपनदी है। इसका स्रोत अमपूमलांगा प्रान्त के ब्रेटेन नामक नगर के पास है जो महानगरी जोहानेस्बर्ग से ज़रा पूर्व में स्थित है। यहाँ से वाल पश्चिमी दिशा में बहती हुई उत्तरी केप प्रान्त में किम्बरली से दक्षिणपश्चिम में आरेंज नदी से संगम करती है। कुल मिलाकर वाल नदी 1,120 किमी लम्बी है। ऐतिहासिक रूप से यह पारम्परिक त्रांसवाल प्रान्त की दक्षिणी सीमा थी। आधुनिक दक्षिण अफ़्रीका में इसके उत्तर में अमपूमलांगा, ख़ाउतेन्ग और पश्चिमोत्तर प्रान्त हैं जिनको यह अपने से दक्षिण में स्थित फ़्री स्टेट प्रान्त से अलग करती है।
