मानसेहरा पाकिस्तान के ख़ैबर-पख़्तूनख़्वा प्रांत का एक ज़िला है। इसके उत्तर में शांगला, बट्टग्राम, कोहिस्तान ज़िले, दक्षिण में ऐब्टाबाद​ और हरिपुर ज़िले, पश्चिम में बुनेर ज़िला और पूर्व में जम्मू और कश्मीर पड़ते हैं। यह एक रमणीय पहाड़ी इलाक़ा है और इस ज़िले की काग़ान वादी पर्यटन के लिए लोकप्रीय है। चीन और पाकिस्तान के दरम्यान चलने वाला काराकोरम राजमार्ग भी इस ज़िले से गुज़रता है।
'मानसेहरा' का नाम मुग़ल सम्राट अकबर के मशहूर सिपहसलार राजा मान सिंह पर रखा गया था।
मानसेहरा से पश्चिम में अफ़ग़ानिस्तान आना-जाना आसान है इसलिए उस देश में गृहयुद्ध होने पर बहुत से अफ़ग़ान शरणार्थी यहाँ आ बसे। यह ज़िला एक नदी-झरनों, झीलों और पर्वतों से भरपूर क्षेत्र है और सैलानियों में बहुत लोकप्रीय है। इसकी सबसे बड़ी नदी कुनहार नदी है । इस ज़िले की काग़ान वादी में तीन मशहूर झीलें हैं - लूलूसर झील, दुदिपतसर झील और सैफ़-उल-मुलुक झील। तीनों झीलें बर्फ़-छिड़के पहाड़ों और हरी घास से घिरी हुई हैं। सैफ़-उल-मुलुक के बारे में एक प्रेमकथा मशहूर है कि यह एक राजकुमार और उसकी परी प्रेमिका के मिलने का स्थान हुआ करती थी।
मानसेहरा ज़िले में तीन तहसीलें हैं - मानसेहरा तहसील, बालाकोट तहसील और ओगी तहसील। इसके अलावा यहाँ दो प्रांत-प्रशासित क़बाईली क्षेत्र भी हुआ करते थे - तोर ग़र और ऊपरी तनावल। सन् 2011 में तोर ग़र को एक अलग ज़िले का दर्जा मिल गया और तनावल में भी एक अलग ज़िला बनाए जाने के लिए संघर्ष चल रहा है। तनावल इलाक़े में तनोली नामक एक क़बीलाई लोग रहते हैं जिनका रहन-सहन पश्तूनों से मिलता है लेकिन जिनकी एक अलग जातीय पहचान भी है।
अम्ब के नवाब की शेरगढ़ हवेली
मकड़ा चोटी
बालाकोट से मानसेहरा शहर की सड़क पर कोहरा
ओगी शहर का बाज़ार
दुदिपतसर झील के लिए पगडंडी यहाँ से निकलती है
