चारसद्दा पाकिस्तान के ख़ैबर-पख़्तूनख़्वा प्रांत के मध्य भाग में स्थित एक ज़िला है। इस ज़िले की राजधानी चारसद्दा नाम का ही शहर है। यह ज़िला पहले पेशावर महानगर का हिस्सा हुआ करता था। माना जाता है कि भारतीय उपमहाद्वीप की प्राचीन नगरी पुष्कलावती, जिसका रामायण में भी ज़िक्र आता है, इसी चारसद्दा ज़िले में स्थित थी।
कोहिस्तान ज़िले में सन् 1998 में 10,22,364 लोगों कि आबादी थी। इसका क्षेत्रफल क़रीब 996 वर्ग किमी है। यहाँ के ज़्यादातर लोग पश्तो बोलने वाले पश्तून हैं। इस ज़िले में दो तहसीलें हैं जिनमें 46 संघीय काउन्सिलें आती हैं।
प्राचीनकाल में चारसद्दा गंधार राज्य का हिस्सा हुआ करता था। 516 ईसापूर्व में ईरान के हख़ामनी साम्राज्य ने उसपर क़ब्ज़ा कर लिया और उसे अपनी सातवी सात्रापी का हिस्सा बना लिया। इस से वह ईरान के सम्राट दरयुश प्रथम के अधीन हो गया और 336 ईसापूर्व में सिकंदर महान द्वारा हख़ामनी साम्राज्य को नष्ट करने तक उसका हिस्सा रहा। सिकंदर की मृत्यु के बाद 323 ईसापूर्व में मौर्य राजवंश के प्रथम सम्राट चन्द्रगुप्त मौर्य ने गंधार को अपने अधीन कर लिया। इसी वंश के सम्राट अशोक ने इस क्षेत्र में बौद्ध धर्म का प्रचार किया और स्तूप बनवाए। इसी क्षेत्र में हिन्द-यवन राजाओं का भी कुछ भाग में ज़ोर रहा। 630 ईसवी में यहाँ से गुजरने वाले चीनी तीर्थयात्री ह्वेन त्सांग ने अपने वर्णन में यहाँ के स्तूप को 'पो-लू-शा' का नाम दिया और कहा की उसकी परिधि 4 किलोमीटर थी। वर्णनों से यह पता लगता है कि चारसद्दा के पूर्वी भाग में एक हिन्दू मंदिर था और उत्तर में एक बौद्ध मठ था। 1026 ईसवी में महमूद ग़ज़नी ने इस इलाक़े पर क़ब्ज़ा कर के यहाँ के जन-समुदाय का इस्लामीकरण कर दिया।
चारसद्दा के कुछ पुरातन स्थल इस प्रकार हैं -
