टाटा स्मारक केन्द्र परेल, मुम्बई में स्थित है। यह कैंसर के इलाज और अनुसंधान का केंद्र है। यह संस्थान भारत के परमाणु ऊर्जा विभाग द्वारा सहायताप्राप्त संस्थान है। टीएमसी इसका एक उत्कृष्ट उदाहरण है कि निजी परोपकार एवं सार्वजनिक सहयोग कितनी अच्छी तरह एक साथ काम कर सकते हैं। 
आज, टीएमसी भारत में कैंसर के लगभग एक तिहाई रोगियों का इलाज करता है। वैश्विक स्वास्थ्य मानचित्र का यह एक महत्वपूर्ण स्थल है जहां प्राथमिक चिकित्सा के लिए आने वाले 60 प्रतिशत रोगियों का निःशुल्क उपचार किया जाता है। 
यह केंद्र कैंसर के क्षेत्र में शिक्षा पर काफी जोर देता है। 250 से अधिक छात्रों, चिकित्सा पेशेवरों, वैज्ञानिकों और तकनीशियनों को अस्पताल में प्रशिक्षण दिया जाता है। भारतीय परमाणु ऊर्जा विभाग ने भारत और दक्षिण एशिया के लिए प्रासंगिक कैंसर में अनुसंधान पर ध्यान केंद्रित करने के लिए नवी मुंबई में खारघर में 'एडवांस्ड सेंटर फॉर ट्रीटमेंट एंड एजुकेशन इन कैंसर' नामक एक अत्याधुनिक अनुसंधान और विकास केंद्र स्थापित किया है।
1932 में मेहरबाई टाटा की रक्त कैंसर से मृत्यु होने के बाद, उनके पति दोराबजी टाटा उस अस्पताल जैसी एक सुविधा भारत में लाना चाहते थे, जहाँ उनकी पत्नी का इलाज किया गया था। दोराबजी की मृत्यु के बाद, उनके उत्तराधिकारी, नोरोज़ी सकलतवाला, ने इस प्रयास को आगे बढ़ाया। अन्ततः जेआरडी टाटा के समर्थन के परिणामस्वरूप 28 फरवरी 1941 को मुंबई के मजदूर इलाके परेल के बीचोंबीच, एक सात मंजिला भवन, टाटा मेमोरियल अस्पताल का सपना साकार हुआ।
1957 में, भारत के स्वास्थ्य मंत्रालय ने अस्थायी रूप से टाटा मेमोरियल अस्पताल को अपने नियंत्रण में ले लिया। लेकिन जेआरडी टाटा और भारत के परमाणु ऊर्जा कार्यक्रम के अग्रणी - होमी जहांगीर भाभा यह अनुमान लगा पाए कि कैंसर के इलाज के दौरन इमेजिंग से स्टेजिंग और वास्तविक उपचार तक की प्रक्रिया में विकिरण की कितनी महत्वपूर्ण भूमिका है। 1962 में अस्पताल का प्रशासनिक नियंत्रण भारत के परमाणु ऊर्जा विभाग में स्थानांतरित कर दिया गया। चार साल के बाद, 1952 में स्थापित कैंसर अनुसंधान संस्थान और टीएमसी का विलय कर दिया गया।
15,000 वर्ग मीटर के एक क्षेत्र में फैले 80 बेड वाले अस्पताल से शुरू होकर टीएमसी अब 600 से अधिक बेड के साथ लगभग 70,000 वर्ग मीटर में फैला हुआ है। 1941 में जो वार्षिक बजट रु. 5 लाख का था, वह अब रु. 120 करोड़ के करीब हो चुका है।
