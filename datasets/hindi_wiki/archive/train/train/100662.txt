एलेक्ट्रॉन नलिका काँच या अन्य पदार्थ का नली से मिलता-जुलता संरचना है। इसमें एक एलेक्ट्रॉन का कोई स्रोत होता है जिससे निकलकर एलेक्ट्रॉन दूसरे प्लेट पर जाते हैं। इन एलेक्ट्रॉनों की संख्या, इनके वेग, इनकी उर्जा आदि को तरह-तरह से नियंत्रित किया जाता है। इस प्रकार बहुत सी युक्तियाँ एलेक्ट्रॉन नलिका का प्रयोग करके बनती हैं। उदाहरण के लिये, टेलिविजन मॉनिटर, कैथोड-किरण नलिका, निर्वात डायोड, ट्रायोड, थाइरेट्रॉन, मैग्नेट्रॉन, क्लाइस्ट्रॉन आदि।
कुछ प्रकार की नलियों का उपयोग रेडियो-आवृत्ति-शक्ति उतपन्न करने में किया जाता है जिसका उपयोग रेडियो संग्राही तथा रेडियो प्रेषी में किया जाता है। इन नलियों का उपयोग क्षीण संकेतों के प्रवर्धन, ऋजुकरण तथा परिचयप्राप्तकरण में होता है। यह कहा जा सकता है कि साधारण इलेक्ट्रान नली की खोज ने ही रेडियो टेलीफोन, ध्वनिचित्र, दूरवीक्षण, रेडियो आदि को जन्म दिया है।
साधारणतया इलेक्ट्रान नली धातु के दो अथवा अधिक विद्युदग्रों की बनी होती है जो काँच अथवा धातु के बने निर्वात कक्ष में बंद रहते हैं। ध्रुव एक दूसरे से पृथक्कृत होते हैं। एक ध्रुव को ऋणाग्र कहते हैं जिसका कार्य इलेक्ट्रानों का उत्पादन है। दूसरे ध्रुव को धनाग्र अथवा पट्टिका कहते हैं जो ऋणाग्र की अपेक्षा धन विभव पर रखा जाता है। इस प्रकार इलेक्ट्रान नली में स्थापित विद्युत्‌क्षेत्र में इलेक्ट्रान ऋणात्मक ध्रुव से धनात्मक ध्रुव की ओर चलते हैं और ध्रुवों के अंतर्गत एक इलेक्ट्रान धारा बहने लगती है। एक साधारण परिपथ, जिसमें ऐसी नली का उपयोग किया गया है, आकृति 1 में दिखाया गया है। बाह्य परिपथ में इलेक्ट्रान धनाग्र से विभवस्रोत से होकर ऋणाग्र में जाते हैं।
ऐसी समान विशिटतावाली नली, जिसमें दो ध्रुव होते हैं, द्वध्रिवी कहलाती है। कुछ नलियों में एक और ध्रुव लगा देते हैं जिसे ग्रिड कहते हैं ग्रिडविभव का उचित नियंत्रण करने पर नली में विद्युद्धारा का नियंत्रण एवं विशेष परिवर्तन किया जा सकता है। पहले पहल प्रयोग में लाई जानेवाली नलियों में इस ध्रुव की अपनी एक विशेष बनावट थी और इसी बनावट के कारण इसे ग्रिड कहते हैं। आजकल प्रयोग में लाई जानेवाली नलियों में इस प्रकार के अनेक ध्रुव होते हैं और इन नलियों का नाम इन ध्रुवों की संख्या पर पड़ जाता है, जैसे त्रिध्रुवी जिसमें तीन ध्रुव होते हैं, चतुर्ध्रुवी जिसमें चार ध्रुव होते हैं, पंचध्रुवी जिसमें पाँच ध्रुव होते हैं, इत्यादि।
अधिकतर इलेक्ट्रान प्राप्त करने के लिए ऋणाग्र को तप्त किया जाता है। इस प्रकार की नलियों को ऊष्मायनिक नलियाँ  कहते हैं। परंतु कुछ विशेष प्रकार की ऐसी नालियाँ होती हैं जिनको तप्त करने की आवश्यकता नहीं होती। उनको शीत ऋणाग्र नलियाँ कहते हैं, उदाहरण के लिए गैस फोटो नली, विभव नियंत्रक नली इत्यादि का उल्लेख किया जा सकता है।
इलेक्ट्रान नलियाँ कई प्रकार की होती हैं। सरलतम नली द्विध्रुवी है, फिर त्रिध्रुवी, चतुर्ध्रुवी, पुंजशक्ति नली, पंचध्रुवी, षड्ध्रुवी इत्यादि हैं। इनके अतिरिक्त क्लाइस्ट्रान, मगनाट्रान, प्रगामी तरंग नली इत्यादि विशेष प्रकार की नलियाँ भी हैं जिनका प्रयोग उच्च आवृत्ति पर होता है। ऋणाग्र किरण नलियों में इलेक्ट्रान पुंज का प्रयोग प्रकाश उत्पन्न करने में होता है और इस प्रकार वैद्युत शक्ति से दृष्टि संबंधी परिणाम प्राप्त हो सकते हैं। साधारण ऋणाग्र किरण नली का विशेष रूप ओथिकान नली है जिसका प्रयोग दूरवीक्षण में किया जाता है। प्रकाशविद्युत्‌ नलियों में प्रकाश का प्रयोग वैद्युत प्रभाव उत्पन्न करने में किया जाता है। कभी कभी निर्वात नलियों में थोड़ी सी गैस छोड़ दी जाती है जिससे उनके लाक्षणिक वक्रों में परिवर्तन हो जाए और वे कुछ विशिष्ट कार्यो में लाई जा सकें।
इलेक्ट्रॉन नलिकाएँ दो प्रकार की होती हैं :
