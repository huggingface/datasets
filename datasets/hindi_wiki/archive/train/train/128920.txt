हिन्दू रसायन का इतिहास, आचार्य प्रफुल्ल चन्द्र राय द्वारा रचित इतिहास ग्रन्थ है जिसमें भारतीय रसायन विज्ञान के इतिहास का विशद वर्णन है।
'द हिस्ट्री ऑफ हिंदू कैमिस्ट्री' एक ऐसी पुस्तक है जो पेशे से रसायनज्ञ सर प्रफुल्ल चन्द्र राय द्वारा लिखी गई है। यद्यपि वे रसशास्त्र के क्षेत्र में गलती से आ गये थे, लेकिन उन्होंने ईमानदारी से काम किया ताकि विषय से पूर्ण न्याय हो सके। अतः इस विषय के लगभग सभी क्षेत्रों को समेटते हुए उन्होंने अपनी पुस्तक को 12 वर्ष की अवधि में पूर्ण किया और दो खंडों में प्रकाशित किया। पुस्तक तर्कसंगत विचारों, वैज्ञानिक विश्लेषण और स्वदेशी विचारों से समृद्ध है। पहले भाग के परिशिष्ट में दिए गए आठ यंत्रों के चित्रों का अपना महत्व है। चूंकि पुस्तक अंग्रेजी में लिखी गई थी, इसलिए सभी तरह के लोगों ने इसका स्वागत किया और यह शीघ्र ही लोकप्रिय बन गयी। इसके द्वारा आचार्य प्रफुल्ल चन्द्र रसशास्त्र की ओर दुनिया का ध्यान आकृष्ट करने में सक्षम रहे। यदि यह कहा जाय कि इस ग्रन्थ के प्रकाश्न के बाद रसशास्त्र की अवधारणाओं का वैश्वीकरण शुरू हुआ तो यह अतिशयोक्ति नहीं होगी। हालांकि यह लगभग एक शताब्दी से अधिक पुरानी है किन्तु आज भी इसका महत्व बना हुआ है।
प्रेसीडेंसी कालेज में कार्य करते हुए आचार्य प्रफुल्ल चन्द्र राय को तत्कालीन महान फ्रांसीसी रसायनज्ञ बर्थेलो की पुस्तक "द ग्रीक एल्केमी" पढ़ने को मिली। तुरन्त उन्होंने बर्थेलो को पत्र लिखा कि भारत में भी अति प्राचीनकाल से रसायन की परम्परा रही है। बर्थेलो के आग्रह पर आचार्य ने मुख्यत: नागार्जुन की पुस्तक "रसेन्द्रसारसंग्रह" पर आधारित प्राचीन हिन्दू रसायन के विषय में एक लम्बा परिचयात्मक लेख लिखकर उन्हें भेजा। बर्थेलाट ने इसकी एक अत्यंत विद्वत्तापूर्ण समीक्षा "जर्नल डे सावंट" में प्रकाशित की, जिसमें आचार्य राय के कार्य की भूरि-भूरि प्रशंसा की गई थी। इससे उत्साहित होकर आचार्य ने अंततः अपनी प्रसिद्ध पुस्तक "हिस्ट्री ऑफ हिन्दू केमिस्ट्री" का प्रणयन किया जो विश्वविख्यात हुई और जिनके माध्यम से प्राचीन भारत के विशाल रसायन ज्ञान से समस्त संसार पहली बार परिचित होकर चमत्कृत हुआ। स्वयं बर्थेलाट ने इस पर समीक्षा लिखी जो "जर्नल डे सावंट" के 15 पृष्ठों में प्रकाशित हुई।
इस ग्रन्थ में आचार्य ने यह प्रदर्शित किया है कि हिन्दुओं के रसायन-सम्बन्धी विचार बहुत प्राचीन काल में ही दूर-दूर तक फैल चुके थे। आचार्य ने यत्र-तत्र इस ग्रन्थ में दोहराया है कि रसार्णव को भारत की अमूल्य निधि समझना चाहिए। इस ग्रन्थ में तत्कालीन रॉयल क्लासिकल इंग्लिश का उपयोग किया है।
आचार्य ने इस ग्रन्थ में इस ग्रन्थ में यूरोपीय विद्वानों की इस बात के लिए कटु आलोचना की है कि उन्होने प्राचीन भारतीय विज्ञान को बड़े पक्षपातपूर्ण ढँग से अध्ययन किया है-
आचार्य ने इस ग्रन्थ में बर्थेलो, ब्लूमफील्ड, कोलब्रूक और गोब्ले आदि के अनुच्छेदों को उद्धृत किया है ।
पुस्तक दूसरे भाग में प्रधानाचार्य ब्रजेन्द्र नाथ सील के पेपर हैं जिनमें उन्होने प्राचीन हिन्दुओं के यन्त्र-सम्बन्धी, भौतिक और रासायनिक सिद्धान्तों का विवरण दिया है। ये पेपर एक तरह से उनके 'द पॉजिटिव साइन्सेस ऑफ हिन्दूज' के सार अंश हैं।
आचार्य ने यह विशेष टिप्पणी की है कि, हमारी जानकारी में इतना पहले, किसी अन्य भूभाग पर, धातुओं के गुणात्मक परीक्षण के लिए इस प्रकार की विधि का प्रयोग नहीं किया है। 
पुस्तक दो भागों में है। प्रथम भाग 7 अध्यायों में विभक्त है तथा प्रत्येक अध्याय अनेकों उप-अध्यायों में।
