काराकुम रेगिस्तान मध्य एशिया में स्थित एक रेगिस्तान है। तुर्कमेनिस्तान देश का 70% इलाक़ा इसी रेगिस्तान के क्षेत्र में आता है। 'काराकुम' शब्द का अर्थ 'काली रेत' होता है। यहाँ आबादी बहुत कम घनी है और औसतन हर 6.5 वर्ग किमी में एक व्यक्ति मिलता है। यहाँ बारिश औसत रूप से 10 वर्षों में एक दफ़ा गिरती है। यह विश्व के सब से बड़े रेतीले रेगिस्तानों में से एक है।
कुल मिलाकर काराकुम का क्षेत्रफल 3,50,000 वर्ग किमी है। तुर्कमेनिस्तान के देश का अधिकतर क्षेत्र इसी रेगिस्तान में आता है। काराकुम कैस्पियन सागर से पूर्व में और अरल सागर के दक्षिण में स्थित है। उत्तर-पूर्व में आमू दरिया और किज़िल कुम रेगिस्तान हैं। आधुनिक युग में अरल सागर के सिकुड़ने से उस झील का बहुत सा हिस्सा इस रेगिस्तान की चपेट में आ गया है और कुछ लोग इस भाग को 'अरल काराकुम' कहने लगे हैं। यह लगभग 40,000 वर्ग किमी पर विस्तृत है। अरल के सूखे हुए फर्श पर कृषि में इस्तेमाल होने वाले बहुत से कीटनाशक पदार्थ मिले हुए थे जो सिंचाई की नहरों से बहकर यहाँ आ गए थे। अब यह एक महीन धूल में मिले हुए हैं और हवा के साथ उड़कर हज़ारों मील दूर तक प्रदूषण ले जाते हैं। अरल काराकुम से उड़े कीटमार पदार्थ अन्टार्कटिका में पेंगुइनों के ख़ून में पाए जा चुके हैं। यहाँ की धूल ग्रीनलैंड की हिमानियों में, नोरवे के वनों में और बेलारूस के खेतों में भी पाए जा चुकी है।
काराकुम इलाक़े के अन्दर बोल्शोई पर्वत शृंखला आती है जिसमें पाषाण युग के मनुष्य बसेरों के अवशेष मिले हैं। आधुनिक युग में यहाँ दुनिया की दूसरी सब से लम्बी सिंचाई नहर, जिसे काराकुम नहर कहते हैं, बनाई गई थी। यह 1,375 किमी लम्बी है लेकिन वक़्त के साथ-साथ इसमें से पानी जगह-जगह से चूने लगा है, जिस से कई छोटी झीलें बन गईं हैं। इनका पानी रेगिस्तान के नीचे के नमक को ऊपर ले आया है।
