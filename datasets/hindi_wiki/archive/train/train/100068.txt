स्पाइडर-मैन मार्वल कॉमिक्स का काल्पनिक सुपर हीरो है। इसके रचयिता स्टैन ली एवं स्टीव डिटको हैं। सबसे पहले 1962 में आई कॉमिक्स में इसकी प्रथम उपस्थिति हुई थी। कॉमिक्स में वह पीटर पार्कर के रूप में एक अनाथ बच्चा होता है जिसके माता-पिता रिचर्ड और मैरी पार्कर एक हवाई जहाज की दुर्घटना में मारे जाते हैं। न्यू यॉर्क शहर में उसे उसकी मौसी आंट मे और अंकल बेन पालते हैं। उसे किशोरावस्था और वित्तीय मुद्दों के संघर्षों से निपटते हुए दिखाया जाता है। उसकी उत्पत्ति कहानी में उसे एक रेडियोधर्मी मकड़ी काट लेती है जिससे उसमें मकड़ी से संबंधित शक्ति और क्षमताएँ आ जाती हैं। जिसमें शामिल है:- अधिकांश सतहों पर चढ़ने की क्षमता, अपने स्वयं के आविष्कार उपकरणों को कलाई पर पहनकर उपयोग करके मकड़ी के जाल को शूट करना जिसे वह "वेब-शूटर" कहता है और अपने "स्पाइडर सेन्स" से खतरों के आने से पहले आभास होना। इसी कहानी में स्पाइडर मैन मूल रूप से प्रसिद्धि पाने के लिए इस शक्ति का उपयोग करता है। एक दिन वह अंकल बेन को गोली मारते हुए भाग रहे एक चोर को जाने देने देता है। उसके बाद वह अपनी शक्ति को जिम्मेदारी से उपयोग करना सीखता है।
स्पाइडर मैन के ऊपर फ़िल्म बनाने का अधिकार कोलम्बिया पिक्चर्स के पास है जो सोनी पिक्चर्स इंटरटेंन्मेंट का भाग है। 2002 से 2014 तक इस स्टुडियो ने पाँच फ़िल्मों का निर्माण किया। 2015 में डिज़्नी के साथ सोनी का एक सौदा हुआ जिसके फलस्वरूप स्पाइडर मैन का किरदार मार्वल सिनेमेटिक यूनिवर्स की फ़िल्मों में प्रवेश करेगा। ऐसी पहली फ़िल्म कैप्टन अमेरिका: सिविल वॉर थी। ऐसी फिल्मों की सूची निम्नलिखित है जिसमें स्पाइडर मैन मुख्य भूमिका में है: 

