कॅरीबियाई सागर अंध महासागर के मध्य-पश्चिमी भाग से जुड़ा हुआ एक समुद्र है। यह उष्ण कटिबंधीय क्षेत्र में पश्चिमी गोलार्ध में आता है। इसके पश्चिम और दक्षिण-पश्चिम में मेक्सिको और मध्य अमेरिका हैं, उत्तर में बड़े ऐंटिलीस के द्वीप हैं और पूर्व में छोटे ऐंटिलीस के द्वीप हैं। इस सागर का कुल क्षेत्रफल 27,54,000 वर्ग किमी है। इसका सबसे गहरा बिंदु केमन खाई में पड़ता है और सतह से 7,686 मीटर नीचे है।
प्लेट विवर्तनिकी के हिसाब से कॅरीबियाई सागर कैरीबियाई तख़्ते पर स्थित है। इसमें पाँच गहरी द्रोणियाँ हैं जो एक दुसरे से जल के भीतर चल रही पहाड़ी शृंखलाओं से एक-दूसरे से बंटी हुई हैं। हालाँकि इसकी सब से गहरी खाई 7,686 मीटर नीचे जाती है, फिर भी औसत रूप से यह समुद्र अन्य समुद्रों के मुकाबले में कम गहराई रखता है। इसमें कुछ स्थान ऐसे हैं जहाँ दो भौगोलिक तख़्ते मिलते हैं, जैसे की पुएर्तो रीको खाई जहाँ उत्तर अमेरिकी तख़्ता और कैरिबियाई तख़्ता मिलते हैं। इन इलाक़ों में भूकंप और सूनामी आने का ख़तरा हमेशा बना रहता है। पिछले 500 सालों के ऐतिहासिक सुराग़ों के अनुसार इस क्षेत्र में 7.5 मैग्नीट्यूड से अधिक के 12 ज़लज़ले आ चुके हैं। 12 जनवरी 2010 को इसी क्षेत्र में स्थित हाइती का देश एक 7.1 मैग्नीट्यूड के भूकंप का शिकार रहा जिसमें 2 लाख से ज़्यादा लोग मारे गए।
कॅरीबियाई सागर का नाम यहाँ रहने वाली कैरिब नाम की प्राचीन आदिवासी जनजाति पर पड़ा था। सन् 1492 में यूरोप से भारत का पश्चिमी मार्ग ढूंढता हुआ क्रिस्टोफ़र कोलम्बस इसी सागर में पहुँचा था। इसके बाद यहाँ पुर्तगाल, स्पेन, ब्रिटेन, फ़्रांस और नीदरलैण्ड जैसी यूरोपियाई ताक़तों ने अपने उपनिवेश बना लिए। कैरिबियाई सागर पर समुद्री व्यापार बढ़ा और उसके साथ यहाँ जल-दस्युओं का भी प्रकोप हो गया जो जहाज़ों को लूटकर यहाँ के अनगिनत छोटे-छोटे द्वीपों में अपने अड्डों में छुप जाया करते थे।
आधुनिक युग में यहाँ 22 द्वीप क्षेत्र हैं और इस समुद्र पर उत्तर और मध्य अमेरिका के 12 अन्य राष्ट्रों के तट पड़ते हैं। सुहावना मौसम, साल-भर की धूंप, गरम पानी और भिन्न वातावरणों और संस्कृतियों के द्वीपों की वजह से यह एक लोकप्रिय पर्यटन का केंद्र बन गया है।
