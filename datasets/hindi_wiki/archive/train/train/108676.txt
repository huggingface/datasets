 यह पक्षी सम्बंधित लेख अपनी प्रारम्भिक अवस्था में है, यानि कि एक आधार है। आप इसे बढ़ाकर विकिपीडिया की मदद कर सकते है।

काला तीतर या काला फ़्रैंकोलिन  फ़ीज़ैन्ट कुल का एक पक्षी है। यह अफ़्गानिस्तान, आर्मीनिया, अज़रबैजान, भूटान, साइप्रस, जॉर्जिया, भारत, ईरान, ईराक, इज़्रायल, जॉर्डन, नेपाल, पाकिस्तान, फ़िलिस्तीनी राज्यक्षेत्र, सीरिया, तुर्की और तुर्कमेनिस्तान में पाया जाता है।
काले तीतर का सिर घुमावदार होता है और इसकी आँख की पुतली का रंग भूरा होता है। सिर का अगला भाग भूरा होता है और गला काले रंग का होता है। इसकी लंबाई 33 से 36 से. मी. होती है और वज़न लगभग 453 ग्राम होता है। इसका प्रमुख रंग काला होता है-काली छाती, लाल पेट, बगलों पर काले पर सफ़ेद धब्बे और पृष्ठ भाग में सुनहरे भूरे धब्बे होते हैं। यह थोड़ी दूरी तक ही उड़ता है और सीधा उड़ता है। अपनी उड़ान के दौरान यह पंख फड़फड़ाने के बजाय कभी-कभी पंख फैलाकर भी उड़ता है। इसके पंख गोलाई लिए हुए होते हैं और पूंछ पर सफ़ेद-काली धारियाँ होती हैं। इसका प्रजनन काल अप्रैल से जून तक होता है और मादा एक बार में 8 से 12 अण्डे देती है। अण्डे सेने की अवधि 18-19 दिन की होती है।
काला तीतर झाड़ीदार इलाकों में रहना पसन्द करता है और ऐसे खेतों में रहता है जहाँ फ़सल इतनी ऊँची हो कि उसे छुपने में आसानी हो और नीचे फ़सल इतनी खुली हो कि ख़तरा नज़र आते ही आसानी से भागा जा सके। यह घनी वनस्पति वाले इलाके में बसना पसन्द करता है जो कि पानी के नज़दीक हो। प्राय: यह जंगलों में रहना पसन्द नहीं करता लेकिन वनों के किनारे और पेड़ों की झुरमुट में भी घूमना पसन्द करता है।
प्राय: मार्च के आख़िर से मई तक यह ज़मीन की दरारों में अपना घोंसला बनाते हैं। नर चट्टानों पर या नीचे पेड़ों पर खड़ा होकर अपने अनूठे गीत से मादा को रिझाने की कोशिश करता है। पूरे अप्रैल भर इसे सुना जा सकता है लेकिन मार्च, मई और गर्मियों के महीनों में यह इतना आतुर नहीं प्रतीत होता है। कभी-कभी प्रजनन काल में नर आक्रामक हो जाते हैं। माता-पिता दोनों ही चूज़ों की देखभाल करते हैं। बच्चे अपने माता-पिता के साथ पहली सर्दी ग़ुज़ारते हैं। प्रजनन के सबसे पसन्दीदा इलाके चारागाह, झाड़ियाँ और खेत होते हैं।
