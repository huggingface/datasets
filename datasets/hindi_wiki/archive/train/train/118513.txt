
चग़चरान​, जिसे इतिहास में चख़चेरान और आहंगारान​ के नाम से भी जाना जाता था, मध्य अफ़ग़ानिस्तान के ग़ोर प्रान्त की राजधानी है। हरीरूद के दक्षिणी किनारे पर बसा यह शहर 2,280 मीटर की ऊँचाई पर है।
चग़चरान​ राजमार्ग द्वारा अपने से 380 किमी पश्चिम में स्थित हेरात से जुड़ा हुआ है और राष्ट्रीय राजधानी काबुल लगभग उतनी ही दूरी पर पूर्व में स्थित है। सर्दियों में भरी बर्फ़बारी से यह राजमार्ग अक्सर बंद हो जाता है और गर्मियों में भी गाड़ी द्वारा काबुल से यहाँ पहुँचने में एक पूरा दिन लग जाता है।
'चग़चरान' में 'ग़' अक्षर के उच्चारण पर ध्यान दें क्योंकि यह बिना बिन्दु वाले 'ग' से ज़रा भिन्न है। इसका उच्चारण 'ग़लती' और 'ग़रीब' शब्दों के 'ग़' से मिलता है।
महमूद ग़ज़नवी द्वारा इस क्षेत्र में इस्लाम फैलाए जाने से पहले यहाँ कई धर्म के लोग रहते थे, जिनमें हिन्दू, बौद्ध और पारसी धर्म के अनुयायियों के साथ-साथ कुछ यहूदी भी थे। 12वीं सदी में ग़ज़नवियों के पतन के बाद यहाँ पर ग़ोर के स्थानीय ग़ोरी साम्राज्य का बोलबाला रहा। 13वीं सदी में चंगेज़ ख़ान की मंगोल सेना ने यहाँ धावा बोला। इसके बाद यहाँ इलख़ानी साम्राज्य का राज रहा। 14वीं सदी में तैमूर ने इस इलाक़े पर क़ब्ज़ा कर लिया। आगे चलकर 16वीं सदी में बाबर ने अपने बाबरनामा नामक वृतांत में 1507 में काबुल जाते हुए 'चख़चेरान​' से गुज़रने का बखान लिखा, जिसमें उसने इसे हेरात, ग़ोर और ग़ज़नी के बीच का एक शहर बताया।
चग़चरान​ ग़ोर पांत का सबसे बड़ा शहर है और यहाँ लगभग 1,50,000 लोग रहते हैं। इनमें से 96% ताजिक समुदाय के, 2% पश्तून समुदाय के और 2% हज़ारा समुदाय के हैं।
