महाराणा प्रताप अन्तर्राज्यीय बस अड्डा अथवा आई एस बी टी, कश्मीरी गेट जो कि 'कश्मीरी गेट बस अड्डा' या 'बस अड्डा' इत्यादि नामों से लोकप्रिय है, दिल्ली में स्थित भारत के सबसे पुराने और सबसे बड़े अन्तर्राज्यीय बस अड्डों में से एक है। यहाँ से दिल्ली और 7 अन्य राज्यों, हरियाणा, जम्मू-कश्मीर, पंजाब, हिमाचल प्रदेश, उत्तर प्रदेश, राजस्थान और उत्तराखंड के बीच बस सेवा चल रही है। यह लगभग 13 एकड़ क्षेत्र में फैला हुआ है तथा यहां से एक दिन में 1800 से अधिक बसें चलती है।
कश्मीरी गेट बस अड्डा 1976 में खोला गया था। 1993 तक यह दिल्ली का एकमात्र बस अड्डा था, जिसके उपरांत इसे परिवहन विभाग को हस्तांतरित कर दिया गया। अत्यधिक भीड़ तथा अव्यवस्था के कारण बाद में दो नए बस अड्डे सराय काले खां और आनंद विहार में बनाए गए। 2011-2012 में 70 करोड़ रुपए की लागत से परिवहन विभाग द्वारा बस अड्डे के मुख्य भवन का पुनर्निर्माण किया गया और उसके बाद 2013 में दिल्ली की तत्कालीन मुख्यमंत्री शीला दीक्षित द्वारा इसका उद्घाटन किया गया‍।
बस अड्डे में 45 प्रस्थान बस खण्ड, आठ निष्क्रिय बस खण्ड और 13 आगमन बस खण्ड हैं, जहाँ से अन्य राज्यों या दिल्ली के दूसरे बस अड्डों लिए बसें चलती हैं। राजधानी के अन्य भागों के लिए स्थानीय बसों को मिनी बस स्टैंड से संचालित किया जा रहा है।
कश्मीरी गेट क्षेत्र में स्थित यह बस अड्डा दिल्ली के रिंग मार्ग पर आने वाला एक बस स्टॉप भी है। यह एक चौराहा है। इसे हरदेव सहाय मार्ग काटता है।
यह बस अड्डा कश्मीरी गेट नाम से दिल्ली मेट्रो रेल की येलो लाइन शाखा का एक स्टेशन भी है।यह दिल्ली मेट्रो रेल की रेड लाइन रेड लाइन शाखा का एक स्टेशन भी है।
