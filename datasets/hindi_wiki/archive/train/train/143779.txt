शन्दूर दर्रा पाक-अधिकृत कश्मीर के गिलगित-बलतिस्तान क्षेत्र के ग़िज़र ज़िले में स्थित एक पहाड़ी दर्रा है जो ग़िज़र ज़िले को ख़ैबर-पख़्तूनख़्वा प्रान्त के चित्राल ज़िले से जोड़ता है। दर्रे के ऊपरी क्षेत्र में 12,200 फ़ुट की ऊँचाई पर एक पठारी इलाक़ा है जिसे शन्दूर टॉप के नाम से बुलाया जाता है। यहाँ शन्दूर झील स्थित है जो पास की हिमानी से भरती है और गिलगित नदी का स्रोत है। 
शन्दूर दर्रे के दोनो तरफ़ बसने वाले स्थानीय लोग खोवार भाषा बोलते हैं।
शन्दूर टॉप पर 1936 से एक वार्षिक पोलो प्रतियोगिता आयोजित की जाती रही है। इसमें गिलगित और चित्राल की टीमें मुक़ाबला करती है और जिस मैदान में यह खेला जाता है वह विश्व का सबसे ऊँचा पोलो का मैदान है। प्रतियोगिता के साथ-साथ स्थानीय संस्कृति दर्शाने वाले नाच-गाने के कार्यक्रम भी होते हैं जो पर्यटकों में लोकप्रिय हैं।
