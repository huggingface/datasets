मित्र या अल्फ़ा सॅन्टौरी, जिसका बायर नाम α Centauri या α Cen है, नरतुरंग तारामंडल का सब से रोशन तारा है। यह पृथ्वी से दिखने वाले तारों में से चौथा सब से रोशन तारा भी है।
पृथ्वी से एक दिखने वाला मित्र तारा वास्तव में तीन तारों का बहु तारा मंडल है। इनमें से दो तो एक द्वितारा मंडल में हैं और इन्हें मित्र "ए" और मित्र "बी" कहा जाता है। तीसरा तारा इनसे कुछ दूरी पर है और उसे मित्र "सी" या "प्रॉक्सिमा सॅन्टौरी" का नाम मिला है। सूरज को छोड़कर, प्रॉक्सिमा सॅन्टौरी हमारी पृथ्वी का सब से नज़दीकी तारा है और हमसे 4.24 प्रकाश-वर्ष की दूरी पर है। फिर भी प्रॉक्सिमा सॅन्टौरी इतना छोटा है के बिना दूरबीन के देखा नहीं जा सकता।
अक्टूबर 2012 में वैज्ञनिकों ने घोषणा करी कि मित्र तारा मंडल के एक तारे के इर्द-गिर्द एक ग़ैर-सौरीय ग्रह परिक्रमा करता हुआ पाया गया है। इस ग्रह का नाम 'मित्र बी-बी' रखा गया और यह पृथ्वी से सब से नज़दीकी ज्ञात ग़ैर-सौरीय ग्रह है लेकिन यह अपने तारे के बहुत पास है और वासयोग्य क्षेत्र में नहीं पड़ता।
अंग्रेज़ी में मित्र को "अल्फ़ा सॅन्टौरी" और मित्र "सी" को "प्रॉक्सिमा सॅन्टौरी" बोलते हैं। मित्र के कई अन्य पारम्परिक नाम हैं जैसे की राइजिल कॅन्टौरस और टोलिमान । सोचा जाता है के टोलिमान का नाम अरबी भाषा के "अल-ज़ुल्मान" शब्द से आया है, जिसका अर्थ है "शुतुरमुर्ग़"।
मित्र "बी" तारे के इर्द-गिर्द एक ग़ैर-सौरीय ग्रह परिक्रमा करता हुआ पाया गया है। इसका नामकरण 'मित्र बी-बी' करा गया। इस ग्रह का आकार लगभग पृथ्वी के बराबर है लेकिन यह अपने सूरज से केवल 60 लाख किमी दूर है । इस कारण से इसपर तापमान बहुत ऊँचा होने की सम्भावना है - अनुमान लगते हैं कि यह 1,200 डिग्री सेन्टीग्रेड से भी ऊँचा होगा, यानि इसपर पत्थर लावा की तरह पिघले हुए होंगे। इस नज़दीकी के कारण यह अपने तारे की एक परिक्रमा भी केवल 3.2 दिनों में पूरी कर लेता है। फिर भी ऐसा देखा गया है कि जब इतने कम आकार का ग्रह हो तो ऐसे मंडल में अक्सर अन्य ग्रह भी होते हैं। वैज्ञानिक कहते हैं कि संभव है कि इस तारे में अन्य ग्रह भी हों जो वासयोग्य क्षेत्र में हैं।
