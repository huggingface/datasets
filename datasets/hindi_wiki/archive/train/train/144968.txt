लुंगलेई ज़िला भारतीय राज्य मिज़ोरम के आठ ज़िलों में से एक है। भारत की जनगणना 2011 के अनुसार यह मिज़ोरम का अइज़ोल ज़िले के बाद दूसरा सबसे ज्यादा जनसंख्या वाला ज़िला है।
लुंगलेई ज़िले का नाम इसके मुख्यालय लुंगलेई के नाम पर पड़ा है। कभी-कभी मिज़ो भाषा में लुंगलेई को लुंगलेह बोला जाता है, जिसका अर्थ चट्टानों का पुल होता है।
यह ज़िला उत्तर में ममित तथा अइज़ोल ज़िले से, पश्चिम में बांग्लादेश से, दक्षिण में लॉङ्गतलाई ज़िले से, दक्षिण-पूर्व में सइहा ज़िले से, पूर्व में म्यांमार तथा उत्तर पूर्व में सेरछिप ज़िले से घिरा है। इस ज़िले का क्षेत्रफल 4358 वर्ग किमी है। लुंगलेई कस्बा इस ज़िले का मुख्यालय है।
इस ज़िले में तीन सम्भाग ह्नाहथिआल, लुंगलेई तथा त्लाबुंग हैं। ज़िले में 7 विधानसभा क्षेत्र दक्षिण तुइपुई, लुंगलेई उत्तर, लुंगलेई पूर्व, लुंगलेई पश्चिम, लुंगलेई दक्षिण, थोरांग तथा पश्चिम तुइपुई हैं।
2011 जनगणना के अनुसार लुंगलेई ज़िले की जनसंख्या 161,428 है, जिसमे 82,891 पुरुष तथा 78,537 महिलाएँ हैं। इस ज़िले की जनसंख्या लगभग सेण्ट लूसिया राष्ट्र के बराबर है। जनसंख्या के अनुसार भारत के 640 ज़िलों में इसका 597वाँ स्थान है। ज़िले का जनसंख्या घनत्व 36 प्रत्येक वर्ग किलोमीटर में निवासी है। 2001-11 के मध्य दशकीय जनसंख्या वृद्धि दर 17.64% रही। ज़िले का लिंगानुपात दर 947 महिला प्रति 1000 पुरुष है तथा साक्षरता दर 88.86% है।
यहाँ का प्रमुख बहुसंख्यक धर्म ईसाई है, जो कि कुल जनसंख्या का 78.75% है। अन्य अल्पसंख्यक धर्म बौद्ध 17.06%, हिन्दू 3.24%, मुस्लिम 0.80%, जैन 0.06% तथा सिक्ख 0.02% हैं। 0.04% लोगों ने अपने धर्म का उल्लेख नहीं किया है।
