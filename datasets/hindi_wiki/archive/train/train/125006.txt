एडवर्ड सईद, पूरा नाम एडवर्ड वदी सईद न्यू यॉर्क स्थित कोलम्बिया विश्वविद्यालय में अंग्रेज़ी और तुलनात्मक साहित्य के प्रोफ़ेसर थे। वे संयुक्त राज्य अमेरिका में फ़िलिस्तीनी की स्वतंत्रता के सर्वोच्च अधिवक्ताओं में से थे। सईद के रचनात्मक कार्यों ने उत्तर औपनिवेशिक अध्ययन के विकास में बुनियादी भूमिका निभाई है।
सईद का जन्म यरूसलम में 1 नवम्बर 1935 को आर्थिक रूप से समृद्ध एक फ़िलिस्तीनी परिवार में हुआ था। सईद के पिता वदी सईद ईसाई धर्म के अनुयायी थे। वे 1911 में प्रथम विश्व युद्ध से पहले संयुक्त राज्य अमेरिका चले गए थे। उन्होंने 1917 में फ्रांस में अमेरिकी एक्स्पिडिश्नरी फ़ोर्स सहित युद्ध में भाग लिया। उसके बाद 1920 में वे एक अमेरिकी नागरिक एवं व्यवसायिक के रूप में फ़िलिस्तीन लौटे। इसके बाद वे कैरो चले गए जहाँ उन्होंने नाज़रेथ की एक महिला हिल्डा से विवाह किया। सईद और उनकी बहनें काहिरा में पले-बढ़े जहाँ सईद को अंग्रेज़ों द्वारा संचालित एक विद्यालय में शिक्षा प्रदान की गयी। इसके बाद सईद को 1951 में अमेरिका में मैसाचूसिट्स के एक निजी विद्यालय भेज दिया गया। तत्पश्चात उन्होंने प्रिंसटन और फिर हारवर्ड में पढ़ाई की।
1963 में सईद कोलम्बिया विश्वविद्यालय में सहायक प्रोफ़ेसर बने। 1977 में उन्हें फ़िलिस्तीनी राष्ट्रीय परिषद का सदस्य चुना गया। वे फ़िलिस्तीनी-इज़राइली समस्या के "दो-राष्ट्र समाधान" के शुरूआती समर्थकों में से थे। 1991 में उन्होंने परिषद से इस्तीफ़ा दे दिया।
1990 में सईद की माँ की मौत ल्यूकेमिया से हुई। 1991 में उन्हें ये पता लगा के वे भी ल्यूकेमिया से ग्रस्त हैं। मध्य-पूर्व छोड़ने के बाद से 1992 में वे पहली बार फ़िलिस्तीन आए और 1993 में काहिरा आए। 2003 में उनकी मौत हुई।
