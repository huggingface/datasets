एक्स-मैन एक अमेरिकी सुपरहीरो फ़िल्म शृंखला है, जो स्टेन ली और जैक किर्बी द्वारा निर्मित और मार्वल कॉमिक्स द्वारा प्रकाशित कॉमिक पुस्तकों की एक शृंखला में छपी इसी नाम की एक काल्पनिक सुपर हीरो टीम पर आधारित है। ट्वेंटिएथ सेंचुरी फ़ॉक्स ने 1994 में इन पात्रों के अधिकार प्राप्त किये, और फिर कई ड्राफ्ट बनाने के बाद, ब्रायन सिंगर को एक्स-मैन और इसकी अगली कड़ी, एक्स2 निर्देशित करने के लिए चुना गया था, जबकि ब्रेट रैटनर ने एक्स-मैन: द लास्ट स्टैंड निर्देशित की।
जब शृंखला की प्रत्येक फिल्म ने अपने पूर्ववर्ती की तुलना में बॉक्स ऑफिस पर अधिक धन अर्जित किया, तो मूल टीम से इतर कई स्पिन फ़िल्में भी जारी की गयी, जिसमें एक वूल्वरिन ट्राइलॉजी, और एक डेडपूल ट्राइलॉजी भी शामिल हैं। 2011 से 2016 तक शृंखला के कई प्रीक्वेल भी जारी किये गए थे, जिनकी कहानियां 2014 की फ़िल्म एक्स-मैन: डेज ऑफ फ्यूचर पास्ट की घटनाओं द्वारा द्वारा मूल शृंखला से जुड़ी थी।
एक्स-मैन, एक्स2, एक्स-मैन: फर्स्ट क्लास, एक्स-मैन: डेज ऑफ फ्यूचर पास्ट, वूल्वरिन, डेडपूल, लोगन और डेडपूल 2 समेत ज्यादातर फ़िल्मों को आलोचकों से सकारात्मक समीक्षाऐं प्राप्त हुई, जबकि एक्स-मैन: द लास्ट स्टैंड और एक्स-मैन: अपोकलीप्स को आलोचकों से मिश्रित समीक्षाऐं और एक्स-मैन ऑरिजिंस: वूल्वरिन को नकारात्मक समीक्षाएं प्राप्त हुई थी। कई समीक्षकों ने एक्स-मैन: डेज ऑफ फ्यूचर पास्ट को शृंखला की सर्वश्रेष्ठ फ़िल्म माना है।
कुल ग्यारह फ़िल्मों की रिलीज के साथ, एक्स-मैन फ़िल्म शृंखला दुनिया भर की छठी सबसे ज्यादा कमाई करने वाली फ़िल्म शृंखला है, जिसने दुनिया भर में 5.4 अरब अमेरिकी डॉलर से ज्यादा की कमाई की है। यह शृंखला 2019 में डार्क फीनिक्स और द न्यू म्यूटेंट्स की रिलीज के साथ ही जारी रहेगी।
इसके अतिरिक्त कई अन्य फिल्में अभी निर्माणावस्था में ही हैं, जिनमें गैम्बिट, एक एक्स-फाॅर्स पर आधारित फिल्म, डेडपूल का तीसरा सीक्वल, द न्यू म्यूटेंट्स का सीक्वल, और एक्स-23, मल्टीप्ल मैन, और किटी प्राइड पर आधारित फ़िल्में शामिल हैं। दिसंबर 2017 में द वॉल्ट डिज़नी कंपनी ने एक्स-मैन के फिल्म अधिकारों को 21 वीं शताब्दी फॉक्स से खरीद लिया। डिज्नी के सीईओ बॉब इगर ने कहा कि स्टूडियो एक्स-मैन को मार्वल सिनेमैटिक यूनिवर्स में एकीकृत करने का इरादा रखता है।
