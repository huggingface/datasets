सुपरगर्ल डीसी कॉमिक्स द्वारा प्रकाशित अमेरिकी कॉमिक पुस्तकों में दिखने वाली कई काल्पनिक चरित्रों का नाम है। कारा ज़ोर-एल को मूल तथा सबसे प्रसिद्द सुपरगर्ल माना जाता है। इस चरित्र को लेखक ओटो बिन्दर द्वारा बनाया गया था, और कलाकार अल प्लास्टिनो ने इसका डिजाइन तैयार किया था। कारा सर्वप्रथम एक्शन कॉमिक्स #252 में प्रकाशित "द सुपरगर्ल फ्रॉम क्रिप्टोन" नामक एक कहानी में दिखाई दी थी। 1985 में कारा की मृत्यु के बाद कई अलग अलग चरित्रों ने सुपरगर्ल नाम अपनाया, जिनमें मैट्रिक्स, लिंडा डैनवर्स और सिर-एल इत्यादि प्रमुख हैं।
कॉमिक बुक में उपस्थिति के अपने शुरुआती दिनों के बाद से यह चरित्र एनीमेशन, फिल्म, टेलीविजन और व्यापार संबंधी अन्य माध्यमों में प्रदर्शित होती रही है। मई 2011 में सुपरगर्ल को आईजीएन ने अपनी टॉप 100 कॉमिक बुक हीरोज ऑफ़ ऑल टाइम की सूची में 94वें स्थान पर रखा। इसके बाद नवंबर 2013 में भी आईसीएन ने इस चरित्र को डीसी कॉमिक्स के शीर्ष 25 नायकों की सूची में 17वें स्थान पर रखा।
मूल सुपरगर्ल रिश्ते में सुपरमैन की चचेरी बहन है। पहले कुछ वर्षों तक तो उसे सुपरमैन की कॉमिक कथाओं में एक सहायक चरित्र के रूप में दर्शाया गया, और फिर 1969 में डीसी की एडवेंचर कॉमिक्स शृंखला में उसे पहली बार मुख्य चरित्र के रूप में प्रदर्शित किया गया। 1972 में सुपरगर्ल के नाम की प्रथम कॉमिक शृंखला जारी की गयी, जो 1974 तक प्रकाशन में रही। इसके बाद 1982 में द डेरिंग न्यू एडवेंचर्स ऑफ़ सुपरगर्ल नामक एक मासिक कॉमिक शृंखला भी जारी की गयी, लेकिन 1984 में उसका प्रकाशन भी बंद कर दिया गया। 1985 में क्राइसिस ऑन इनफिनिट अर्थ्स कहानी शृंखला में कारा की मृत्यु हो गयी।
क्राइसिस कथा शृंखला के बाद सभी डीसी पात्रों को रीबूट किया गया। इस रीबूट में सुपरगर्ल के उद्गम की कथा भी पूरी तरह बदल दी गयी। ना तो वह अब सुपरमैन की बहन थी, और ना ही क्रिप्टोन वासी। इस नए चरित्र का नाम मैट्रिक्स रखा गया। मैट्रिक्स एक कृत्रिम जीव थी, जिसे लेक्स लूथर द्वारा पॉकेट कॉन्टीनम से बने प्रोटोप्लाज्म से निर्मित किया था। मैट्रिक्स सबसे पहले सुपरमैन वी2, #16 में दिखाई दी। 1996 में लेखक पीटर डेविड द्वारा रचित सुपरगर्ल नामक कॉमिक शृंखला का प्रकाशन शुरू हुआ। शृंखला की शुरुआत में ही लिंडा डैनवर्स नामक एक महिला को बचाने के प्रयास में मैट्रिक्स का उसके शरीर के साथ विलय हो गया। मनुष्य शरीर प्राप्त करने के बाद कुछ वर्षों तक मैट्रिक्स ने सार्वजनिक जीवन में लिंडा डैनवर्स नाम से रहना शुरू किया।
सुपरगर्ल #50 में मैट्रिक्स और लिंडा के शरीर अलग हो गए। हालाँकि इतने दिनों तक मैट्रिक्स के साथ रहने के कारण लिंडा ने भी शक्तियां प्राप्त की, और फिर उसने भी कुछ समय तक सुपरगर्ल नाम अपनाया। 2005 की शृंखला इनफिनिट क्राइसिस में हुई घटनाओं में मैट्रिक्स को इतिहास से मिटा दिया गया। सुपरगर्ल #75 में भविष्य में आयी कारा ज़ोर-एल की मुलाकात लिंडा से हुई, और फिर कारा के व्यक्तित्व से प्रभावित होकर लिंडा उसके समय में इतिहास में चली गयी। इसी समयकाल में उसने सुपरमैन से विवाह किया, और उन दोनों की एक पुत्री भी हुई। हालाँकि अज्ञात कारणों से कुछ वर्षों बाद लिंडा सुपरमैन को बिना कुछ बताये कहीं गायब हो गयी। 2008 में आयी एक लघु शृंखला रेन इन हेल में लिंडा फिर प्रदर्शित हुई, जिसमें दर्शाया गया कि लिंडा अब नर्क में है। सुपरमैन और लिंडा की पुत्री, ऐरिएला केंट ने भी भविष्य में सुपरगर्ल नाम अपनाया।
2003 की कॉमिक शृंखला सुपरमैन: द 10 सेंट एडवेंचर #1 में सिर-एल नामक एक नयी सुपरगर्ल प्रकट हुई, जो कि, उसके अनुसार सुपरमैन और लोइस लेन की भविष्य से आयी बेटी थी। मानव रूप में वह मिया नाम से सार्वजनिक जीवन जीती थी। बाद की पुस्तकों में खुलासा हुआ कि वह कोई क्रिप्टोनियन नहीं, बल्कि एक मनुष्य थी, जिसे अपनी शक्तियां खलनायक ब्रेनियेक से प्राप्त हुई थी। ब्रेनियेक के साथ हुई एक लड़ाई में ही उसकी मृत्यु भी हो गयी। सुपरमैन #200 में टाइमलाइन ने स्वयं को पुनर्गठित कर दिया, और इससे सिर-एल का अस्तित्व सदा के लिए मिट गया।
सिर-एल की मृत्यु के बाद डीसी कॉमिक्स कॉन्टिनुइटी के अंतर्गत "द सुपरगर्ल फ्रॉम क्रिप्टन" नामक सुपरमैन/बैटमैन कॉमिक बुक श्रृंखला के अंक #8 में कारा ज़ोर-एल का एक आधुनिक संस्करण पुन: प्रस्तुत किया गया, जिसने कई अन्य डीसी कॉमिक्स प्रकाशनों में सहायक भूमिका निभाई। आधुनिक कारा ज़ोर-एल पर आधारित सुपरगर्ल नामक एक कॉमिक पुस्तक श्रृंखला वर्तमान में प्रकाशन में है।
साँचा:सुपरगर्ल
