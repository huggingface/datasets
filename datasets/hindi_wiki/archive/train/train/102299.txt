गणित में सम ऐसी संख्याओं को कहा जाता है जो 2 द्वारा पूर्णतः विभाज्य हों, जैसे कि 0, 2, 4, 6, 8, इत्यादि। यही कहने का एक और तरीका है कि सभी सम अंक 2 के गुणज होते हैं। इस से विपरीत विषम अंक ऐसे अंकों को कहा जाता है, जो 2 द्वारा विभाज्य नहीं होते, जैसे 1, 3, 5, 7, 9, 11, आदि। यद्यपि मूल रूप से सम-विषम की अवधारणा अंको पर लगाई जाती थी, आधुनिक गणित में इसे अन्य चीज़ों पर भी लागू किया जाता है। किसी चीज़ की गणितीय समता उसका वह लक्षण होती है जो यह बतलाए कि वह सम है या विषम।
यदि कोई संख्या सम है तो उसका अंतिम अंक भी सम ही होता है और इसी तरह विषम संख्या का अंतिम अंक भी केवल विषम ही हो सकता है। उदाहरण के लिए 12,34,347 को अगर 2 से विभाजित किया जाए तो यह विषम पाया जाएगा और यह इसके अंतिम अंक को देखकर बिना कोई विभाजन करे तुरन्त ही बताया जा सकता है क्योंकि 7 स्वयं एक विषम अंक है।
