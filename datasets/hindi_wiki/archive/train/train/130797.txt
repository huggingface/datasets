मलगासी माडागास्कर देश की भाषा है। यह ऑस्ट्रोनीशियाई भाषा परिवार की मलय-पोलेनीशियाई शाखा की सदस्या है और इसका अफ़्रीका की अन्य भाषाओं से कोई सम्बन्ध नहीं है। माडागास्कर की अधिकांश जनता, जो मालागासी समुदाय का भाग है, इसे पहली भाषा के रूप में प्रयुक्त करती है, वहीं दुनिया के दूसरे कोनों में रहने वाले मालागासी प्रवासी भी इस भाषा को बोलचाल में इस्तेमाल करते हैं। माडागास्कर की लगभग पूरी आबादी, यानि क़रीब 1.5 करोड़ लोग, मालागासी को अपनी मातृभाषा के रूप में प्रयोग करते हैं।
तीसरी से दसवी शताब्दी ईसवी काल में मालागासी लोगों के पूर्वजों ने आधुनिक इण्डोनेशिया व मलेशिया के बोर्नियो द्वीप से नौकाएँ लेकर हिन्द महासागर पार किया और माडागास्कर में आ बसे। उस काल में संस्कृत मलय द्वीपसमूह में ज्ञान व धर्म की भाषा थी। जब मालागासी लोगों के पूर्वजों ने महासागर पार करा, वे अपने साथ संस्कृत के लगभग 35 शब्द भी ले आये जो कुछ बदलकर आज भी मालागासी भाषा में मिलते हैं। इनमें करोड़ संख्या के लिये संस्कृत का शब्द "कोटि" है, जो मालागासी में "कति" बन गया है। इसी तरह वैशाख बदल गया है और अधुनिक मालागासी में अप्रैल को "साका मासय" और मई को "साका वे" कहा जाता है।
