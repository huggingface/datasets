महाराजा ईश्वरीसिंह जयपुर के इतिहास में सबसे कम अवधि के शासन के वावजूद, कई युद्धों का सामना करने वाले, संगीत, साहित्य, संस्कृत, ललित कला और तंत्र शास्त्र के गहरे अनुरागी राजा थे| वह जयपुर के महाराजा सवाई जयसिंह के सब से बड़े पुत्र, तथा राजा मानसिंह के पौत्र थे। "इनका जन्म फाल्गुन सुदी अष्टमी विक्रम संवत 1778 को जयपुर में हुआ था। 
इनकी असामयिक मृत्यु मात्र 30 साल की उम्र में दिनांक 12.12.1750 को हुई|
सर यदुनाथ सरकार के 'जयपुर के इतिहास' के अध्याय "ईश्वरी सिंह" में ऐसा वर्णित है कि 1743 में महाराजा सवाई जयसिंह की मृत्यु के बाद, उनके ज्येष्ठ पुत्र ईश्वरीसिंह ने शासन संभाला, जिसे दिल्ली के बादशाह मुहम्मद शाह ने भी अपनी मान्यता दे दी।
वह स्थानीय सरदारों की सहमति से मेवाड़ की रानी से जन्मा बेटा ही जयपुर के राज-आसन पर बैठेगा|| मेवाड़ की रानी से जन्मा बेटा माधोसिंह था।
पर जब ईश्वर सिंह ने उसके मंसूबे पूरे होने से पहले ही जयपुर का शासक बनने की घोषणा कर डाली तो नाराज़ माधोसिंह ने अपने मामा, उदयपुर के महाराणा और कोटा व बूंदी नरेशों के साथ मिल कर 1744 में जयपुर पर हमला कर दिया। लेकिन ईश्वरी सिंह के प्रधानमंत्री राजामल खत्री और धूला ठिकाने के राव....... ने इस संयुक्त आक्रमण का करारा जवाब देते हुए राजमहल के पास, जहाँ आज बीसलपुर बाँध बनाया गया है, हमला विफल कर दिया।
"भरतपुर के महाराजा सूरजमल जयसिंह के वारिस के तौर पर बड़े बेटे, ईश्वरी सिंह के पक्ष में थे, जबकि उदयपुर के महाराणा जगतसिंह माधो सिंह के पक्ष में।" एक बार फिर भीलवाड़ा के कस्बे जहाजपुर के पास दोनों भाइयों में युद्ध हुआ और मार्च 1747 में ईश्वरी सिंह की ही जीत हुई।
इसके एक साल बाद मई 1748 में माधोसिंह के समर्थक पेशवाओं ने ईश्वरीसिंह पर दबाव डाला कि वह माधोसिंह को चार/पांच परगने सौंप दे। इनकार किये जाने पर सन 1748 में माधोसिंह ने उदयपुर के महाराणा, मल्हारराव होलकर व कोटा, बूंदी, जोधपुर और शाहपुरा के नरेशों के साथ मिल कर फिर जयपुर पर हमला बोला।महाराजा सूरजमल भी दस हजार सैनिकों के साथ ईश्वरीसिंह की मदद के लिये जयपुर पहुंचे और अगस्त 1748 में जयपुर से 20 मील दूर बगरू में सेनापति हरगोविंद नाटाणी के नेतृत्व में युद्ध में एक बार फिर जयपुर की जीत हुई।"
ईश्वरी सिंह का, अपने अन्य मंत्री केशवदास खत्री पर बड़ा विश्वास था, किन्तु हरगोविंद नाटाणी को वह फूटी आँख न सुहाता था। केशवदास खत्री का चूंकि मराठों में भी सम्मान था और मल्हार राव होलकर भी उसकी बात माना करता था, राजमहल के युद्ध के बाद हरगोविंद नाटाणी ने राजा को बहकाया कि केशवदास खत्री भीतर से मराठों से मिला हुआ है और जयपुर पर हमले 'उसी की शह पर' होते आ रहे हैं, ईश्वरीसिंह ने नाटाणी की इस बात पर बिना पुष्टि यकीन करते हुए एक दिन केशवदास खत्री को विष दिलवा कर मरवा डाला।
केशवदास के बाद हरगोविंद नाटानी को ही 'प्रमुख मंत्री' का पद मिलना था, वह मिला| | जयपुर के पुराने लोगों को यह कहावत अब भी याद है " मंत्री-मोटो मारियो जब स्यूं केसबदास, तब स्यूं ईसर छोड़ दी राज करण री आस ||"
अठारहवीं सदी में निर्मित जयपुर शहर की सबसे ऊंची मीनार 'ईसरलाट' उर्फ़ 'सरगासूली' का निर्माण महाराजा ईश्वरी सिंह ने जयपुर के गृहयुद्धों में अपनी तीन विजयों की स्मृति में करवाया था।
विरोधी सात दुश्मनों पर बगरू में प्राप्त इस जीत के उपलक्ष में राजा ईश्वरीसिंह ने 1749 में सात खण्डों की एक भव्य मीनार का निर्माण कराया। 'गणगौरी बाज़ार' के निकट स्थानीय 'चौगान-मैदान' में राजसी स्त्रियों के 'गणगौर' की सवारी के पूजन और श्रावणी तीज/ चैत्र शुक्ल तृतीया को हर वर्ष आयोज्य गणगौर मेले के अवलोकन के लिए एक कलात्मक छतरी मोती-बुर्ज भी इन्होंने बनवाई थी।
इस मीनार का निर्माण चूंकि महाराजा ईश्वरीसिंह ने कराया था, इसीलिए इसका नाम 'ईसरलाट' रखा गया ; पर 'स्वर्ग को छूती हुई सी मीनार' प्रतीत होने के कारण स्थानीय भाषा में इसे 'सरगासूली' के नाम से अधिक जाना जाता है।
'त्रिपोलिया बाजार' में दिखने वाली यह मीनार वास्तव में त्रिपोलिया में न हो कर, इसके पीछे स्थित 'आतिशबाज़ार' की दुकानों के ऊपर बनी है। परकोटा इलाके में त्रिपोलिया बाजार से दिखाई देती इस सात मंजिला अष्टकोणीय मीनार को वर्ष 1749 में राजा ईश्वरीसिंह ने दरबार के एक राजशिल्पी गणेश खोवान के नक़्शे के अनुरूप बनवाया था। 'ईसरलाट' के छोटे प्रवेश-द्वार में प्रविष्ट होने के बाद, संकरी गोलाकार सीढियां क्रमशः घूमती हुई ऊपर की ओर बढ़ती है। स्तम्भ की हर मंजिल पर एक द्वार बना है, जो मीनार की बालकनी में खुलता है। सात खण्डों में बनी इस इमारत की निर्माण-शैली राजपूत और मुगल-वास्तु-शैलियों का सम्मिश्रण है। मुगल शैली में मस्जिदों के चार कोनों पर बनने वाली मीनारों से मिलती जुलती यह वास्तुरचना, शीर्षभाग पर एक गोलाकार छतरी लिए हुए है। 'गुलाबी-नगर' में इसका रंग गहरा 'पीला' है।
अनेक दशकों तक इसमें जनता का प्रवेश वर्जित था- पर पर्यटन विकास के लिए अब इसे टिकट लगा कर आम दर्शक के लिए खोल दिया गया है, क्यों कि लाट के शिखर पर जो गोलाकार, अष्टकोणीय छतरी है, वहां से पुराने जयपुर शहर का नयनाभिराम नजारा दिखाई देता है।
कविशिरोमणि भट्ट मथुरानाथ शास्त्री ने जयपुर वैभवम में इस स्मारक के बारे में अतिशयोक्ति अलंकार का उपयोग करते अपनी एक प्रशंसात्मक कविता में ये भाव व्यक्त किये हैं-" सोने के कलश वाली जिसकी ऊपरी गुम्बज ऊंचाई के कारण आकाश का जैसे आलिंगन कर रही है, देवताओं के साथ जैसे ईश्वर मंत्रणा करते हैं, मानो देवताओं से बातचीत के लिए, ईश्वरीसिंह जी ने जिसे इतना ऊंचा बनवाया है कि सूर्य-किरण तक जिस पर बमुश्किल पहुँच पाती है"....."
संस्कृत और ब्रजभाषा के महाकवि श्रीकृष्णभट्ट कविकलानिधि ने भी अपने जयपुर पर लिखे इतिहास-काव्यग्रंथ ईश्वरविलास महाकाव्य में अन्य राजपुरुषों के अलावा ईश्वरीसिंह के भी 'जीवन-चरित्र' का वर्णन किया है।
जयपुर केइतिहास से जुड़े साहित्य में इस मीनार 'ईसरलाट' से संबंधित कुछ रोचक किंवदंतियां हैं। स्थानीय लोगों में ये धारणा आमफहम है कि 'महाराजा यहां बैठ कर पास की हवेली की किसी सुन्दरी को एकटक देखा करते थे।' लेकिन यह शायद सत्य नहीं। दरअसल बूंदी, जयपुर से युद्धों में पराजित राज्यों में से एक था। वहां के ख्यातनाम चारण राजकवि थे सूर्यमल्ल मिश्रण। सूर्यमल्ल ने अपने पिंगल भाषा के काव्यग्रन्थ वंश भास्कर में जयपुर की बूंदी पर जीत से 'अप्रसन्न' जिस कविता की रचना की, उसमें यह बात लिख दी कि "राजा ईश्वरीसिंह ने सरगासूली का निर्माण अपने सेनापति हरगोविंद नाटाणी की बहुत सुन्दर बेटी को ‘देखने’ के लिए कराया है।" हालांकि जयपुर-इतिहास के अनजाने पृष्ठ पढ़ कर यह जानकारी ज़रूर होती है कि 'राजा अपने सेनापति हरगोविंद की अनिंद्य रूपसी कन्या पर अनुरक्त थे।'
ईश्वरीसिंह की रजत-और कांस्य मुद्राओं 1743 ई. पर एक ओर मुबारक बादशाह गाजी मुहम्मद शाह 1156 व दूसरी तरफ जर्ब सवाई जयपुर सन् 29 जुसूस मैननत मानसू अंकित रहता था। इसका वज़न 175 ग्रेन था
ईश्वरीसिंह से बड़े भाई का नाम शिवसिंह था| 22 वर्ष की अवस्था में इनकी असामयिक मृत्यु मथुरा में हुई| शिवसिंह की मृत्यु का कारण 'वंश भास्कर ' के ख्यात-लेखक ने यह बताया है कि मंझले पुत्र "ईश्वरसिंह के उकसाने पर सवाई जयसिंह ने ज़हर दे कर अपनी रानी के सहयोग से स्वयं अपने पुत्र की हत्या कर दी थी", पर यदुनाथ सरकार जैसे इतिहासकार इसे 'गप्प' मानते हैं और स्वीकार नहीं करते|
'जयपुर-दर्शन': प्रधान-सम्पादक : वर्ष 1978 के अनुसार- " महाराजा ईश्वरीसिंह जब यह पता लगा कि मल्हारराव होलकर और गंगाधर तांत्या के नेतृत्व में मराठे-आक्रमणकारी फ़ौज समेत जयपुर से कुछ मील की दूरी पर निवाई तक आ पहुंचे हैं, तो उन्होंने अपने सबसे विश्वस्त कहे जाने वाले सेनानायक नाटाणी से इस संकट पर मंत्रणा की। सेनापति ने उन्हें आश्वस्त किया कि 'वह फ़िक्र न करें!'
कुछ वक़्त बाद, कहते हैं-जिस समय होलकर ने मोती डूंगरी के पास फ़ौज ले कर आक्रमण के उद्देश्य से पड़ाव तक डाल दिया, सेनापति नाटाणी ने राजा को एक बार पुनः झूठे ही आश्वस्त किया कि वह बिलकुल चिंता न करें- " मराठों से लड़ने को एक लाख कछवाहा सैनिक मेरी जेब में हैं " पर कुछ ही देर बाद उन्होंने ईश्वरसिंह से अचानक यह भी कह दिया-" काईं करूं अन्नदाता, म्हारो तो खींसो ही फाटग्यो "
और ये अहसास होने पर कि ये दुर्भाग्यपूर्ण दिन निकट दरबारियों की मराठों से मिली-भगत से देखना पड़ रहा है, ईश्वरीसिंह ने "पौष द्वादषी विक्रम संवत 1807 को अपनी तीन प्रधान रानियों और एक खास सेविका सहित सर्पदंश और विषपान से मध्यरात्रि में आत्महत्या कर ली। एकाध के अलावा महाराजा की आत्महत्या का सुराग राजमहल या शहर जयपुर में देर तक किसी को न लगा।"
"सूर्योदय के तीन घंटे बाद खांडेराव होलकर और गंगाधर तांत्या 'सवाई-जयपुर' के परकोटे के सामने पहुँच चुके थे, जब मल्हारराव होलकर छः मील दूर अपनी फ़ौज समेत झालाना-कुंड पर युद्ध का बिगुल सुनने के इंतज़ार में मुस्तैद खड़ा था। जब इन मराठा लोगों के आगमन पर भी महलों से आक्रमण या 'बचाव' की कोई हलचल ही नज़र न आयी, तो देर दुपहर बाद, उन्होंने राजसी निवास- 'चन्द्रमहल' में कदम रखा, जहाँ पंहुच कर उन्हें ये सूचना मिली कि ईश्वरीसिंह, जयपुर-राज के युवा राजा, तो अब संसार में ही नहीं रहे हैं। मृत्यु के कोई 18 घंटे बाद राजा का संस्कार हुआ। रनिवास की 121 स्त्रियाँ उनकी आत्महत्या के बाद सती हुईं।"..."
ईश्वरीसिंह के अलावा सभी जयपुर नरेशों की अंत्येष्टि गैटोर की छतरियों में होती रही थी, पर "उन्हें गुपचुप महल परिसर के आसपास ही अग्नि दे दी गयी।" 
जिस जगह उनका दाह संस्कार हुआ, वहां आज जयपुर में ताल-कटोरा तालाब के सामने स्थित महाराजा सवाई ईश्वरी सिंह की छतरी, गोल गुम्बजनुमाकार, ऊपर आठ व नीचे चार कोणों में बनी चार स्तभों पर खड़ी हुई है, जिसके भीतरी हिस्से में कलात्मक बेल-बूटे एवं आठ भित्ति चित्र बने हुए हैं| देशज रंगों से बने सात भित्ति चित्र रामायण के प्रसंगों से सम्बंधित हैं और एक चित्र महाभारत से।, जिस में स्वयं महाराजा ईश्वरीसिंह को भी चित्रित किया गया है। इन भित्तिचित्रों के नीचे चारों स्तंभों के कोनों पर पंख फैला कर उड़ती हुई चार परियां भी उत्कीर्ण की गयी हैं। छतरी के निर्माण के समय से ही इसमें अखण्ड ज्योति जलती आ रही है और भले ही इतिहासकार उनके शासन को कमजोर, प्रभावहीन और अनुल्लेखनीय मानते हों, स्थानीय लोगों में, 'मनोकामना पूर्ण करने वाले स्थान के रूप में' इस स्थल की मान्यता है।
Ishwari Singh
