
तातारस्तान गणतंत्र या तातारिया रूस का एक संघीय खंड है जो उस देश की प्रशन प्रणाली में गणतंत्र का दर्जा रखता है। यह रूस के वोल्गा संघीय विभाग का हिस्सा है। तातारस्तान की राजधानी काज़ान है जो रूस के सबसे बड़े और सबसे समृद्ध शहरों में से एक है और इसे कभी-कभी 'रूस की तीसरी राजधानी' भी कहा जाता है। इस गणतंत्र का नाम तातार लोगों पर पड़ा है जो यहाँ के मूल निवासी हैं, हालांकि यहाँ रूसी और अन्य जातियों के भी बहुत लोग रहते हैं।
तातारस्तान रूस की राजधानी मास्को से 800 किमी दूर है। इसका क्षेत्र वोल्गा नदी से लेकर कामा नदी तक विस्तृत है और पूर्व में यूराल पर्वतों तक जाता है।
700 से 1300 ईसवी के काल में तातारस्तान के क्षेत्र में तुर्की लोगों का वोल्गा बुल्गारिया राज्य हुआ करता था जिसका सन् 922 में इस्लामीकरण ही गया। इस राज्य पर कीवी रूस, ख़ज़र लोगों और किपचक लोगों का दबाव होने के बावजूद यह आज़ाद रहा और इसके यूरोप और मध्य पूर्व के साथ गहरे व्यापारिक सम्बन्ध थे। 1230 के दशक में बातु ख़ान की मंगोल फ़ौजों ने इसे परास्त कर दिया और जो नया मिश्रित समुदाय पैदा हुआ उन्हें 'वोल्गा तातार' के नाम से जाना जाता था। यह लोग तातार भाषा बोलने लगे। 1430 के दशक में यहाँ काज़ान ख़ानत शुरू हुई और इसकी राजधानी काज़ान शहर में थी।
1520 के दशक में रूस के त्सार इवान भयानक ने काज़ान ख़ानत पर हमला किया और 1522 में काज़ान पर क़ब्ज़ा कर लिया। उसने बहुत से मुस्लिम तातारों को ज़बरदस्ती ईसाई बनाया और 1593 में इस इलाक़े की सभी मस्जिदें तोड़ दी गई। बहुत से गिरजे बनाए गए लेकिन मस्जिद बनाए पर सख़्त मनाही रही। बहुत अरसे बाद कैथरीन महान के ज़माने में 1766-1770 काल में यहाँ पहली मस्जिद बनाने की अनुमति मिली। 19वीं सदी में यहाँ के मुस्लिम समुदाय में जदीद नामक विचारधारा फैली। जदीदियों का कहना था कि कट्टरवाद बुरा है, ग़ैर-मुस्लिम समुदायों के साथ भाईचारे से रहना चाहिए और पश्चिमी ज्ञान और शिक्षा को अपनाना चाहिए।
1917 में रूस में साम्यवादी क्रान्ति हुई। रूस के कुछ इलाक़ों में गृह युद्ध छिड़ा, जिस दौरान कुछ तातार राष्ट्रवादियों ने यहाँ एक आज़ाद गणतंत्र चलने की कोशिश करी लेकिन उसका विलय ज़बरदस्ती सोवियत संघ में कर दिया गया। यहाँ भूखा आया जिसमें 4 लाख से 6 लाख के बीच लोग मरे। सोवियत संघ जब टूट रहा था, तब 30 अगस्त 1990 को तातारस्तान ने अपने इलाक़े पर अपना अधिपत्य घोषित कर दिया। एक नया संविधान बनाया गया जिसमें 1992 में तो तातारस्तान को एक स्वतन्त्र राज्य घोषित किया गया लेकिन 2022 में जोड़े गए अनुच्छेद 1 और 3 के अनुसार तातारस्तान को रूसी संघ का भाग भी घोषित किया गया।
वोल्गा नदी और कामा नदी का संगम-स्थल
काला गृह मस्जिद का खँडहर
मस्जिद की मीनार
एक घर
गेंहू का खेत
