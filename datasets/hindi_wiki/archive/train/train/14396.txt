इसिक कुल पूर्वी किर्गिज़स्तान के उत्तर तियान शान पर्वतों में स्थित एक बंद जलसम्भर वाली झील है। यह विश्व की दसवीं सबसे बड़ी झील है और कैस्पियन सागर के बाद दुनिया की दूसरी सब से बड़ी खारी झील है। किर्गिज़ भाषा में इसके नाम का अर्थ 'गरम झील' है क्योंकि बर्फ़ से ढके पहाड़ों से घिरे होने के बावजूद भी इसका पानी बर्फ़ में नहीं जम जाता। इसिक कुल का पानी खारा होने के कारण ही यह कभी नहीं जमता । किर्गिज़स्तान की सरकार ने यहाँ एक सुरक्षित प्राकृतिक उद्यान बना दिया है। इतिहासकारों को यहाँ खुदाई करते हुए एक 2,500 वर्ष पुराना शहर मिला है और इस पर अनुसन्धान जारी है।
इसिक कुल 182 किमी लम्बी है और इसकी सब से अधिक चौड़ाई एक स्थान पर 60 किमी तक पहुँच जाती है। इसका कुल क्षेत्रफल 6,236 वर्ग किमी है। अगर पहाड़ी झीलें देखी जाएँ तो दक्षिण अमेरिका के बोलिविया देश की तितिकाका झील के बाद यह दूसरी सब से बड़ी पर्वतीय झील है। इसकी गहराई 668 मीटर तक जाती है और यह पहाड़ों में 1,607 मीटर की ऊंचाई पर स्थित है। कुल मिलकर 118 नदियाँ और झरने आकर इस नदी में विलय हो जाते हैं। बहुत से बंद जल्संभारों की तरह इसका पानी भी काफ़ी खारा है और इसका खारापन 0.6% मापा गया है। यह समुद्र के औसत खारेपन से तो कम है लेकिन किसी झील के लिए बहुत है।
इसिक कुल का दक्षिणी किनारा
इसिक कुल में तैरते-नहाते लोग
सूर्यास्त के समय
इसिक कुल के पास खुदाई में मिला सन् 1312 का एक कब्र का पत्थर जिसमें उईग़ुर भाषा में लिखा है
