उभयसंवेदी ऐसा रासायनिक यौगिक होता है जिसमें जलस्नेही और जलविरोधी दोनों प्रकार के भाग हों। अक्सर इसका जलविरोधी भाग वसास्नेही भी होता है इसलिए कई परिभाषाओं में यह भी कहा जाता है कि उभयसंवेदी यौगिकों में जलस्नेही और वसास्नेही दोनों भाग होते हैं। जैवरसायनिकी में उभयसंवेदी यौगिकों का गहरा अध्ययन करा जाता है। मसलन लिपिड अपने आप को कई रूपों में व्यवस्थित कर पाते हैं। लिपिड बहुरूपता कहलाने वाली यह क्षमता पृथ्वी पर सभी ज्ञात जीवन का एक ज़रूरी आधार है और लिपिडों का उभयसंवेदी होना ही उन्हें यह क्षमता देता है। साबुन और डिटरजेंट जैसी दैनिक आवश्यकता की कई चीज़े भी उभयसंवेदी रसायनों की बनी होती हैं।
