
करमानशाह ईरान का एक प्रान्त है। 1969 से 1986 तक इसे 'करमानशाहान' और 1986 से 1995 तक इसे 'बख़्तारान' के नाम से जाना जाता था।
करमानशाह प्रान्त में 14 शहरिस्तान हैं। इसकी राजधानी 8.2 लाख की आबादी वाला करमानशाह शहर है जो सफ़ीद कूह पहाड़ की ढलानों पर बसा हुआ है। यहाँ एक विशेष प्रकार का ईरानी क़ालीन बनता है जिसका नाम ही करमानशाह क़ालीन है। इस इलाक़े की चावल से बनी 'नान बिरेन्जी' मिठाई प्रसिद्ध है और यहाँ से 'रोग़न करमानशाही' नाम का मिलने वाला तेल ईरान-भर में मशहूर है। इधर एक 'गिवे' नाम की ख़ास जूती भी बनती है।
इस प्रान्त में बहुत से प्राचीन खँडहर मिलते हैं जो हख़ामनी साम्राज्य और सासानी साम्राज्य के ज़माने में निर्मित हुए थे। इनमें बीस्तून शिलालेख प्रसिद्ध है जो दारयूश महान ने बनवाया था और जिसमें तीन भाषाओँ में लिखा है। इसी शिलालेख के ज़रिये पुरानी फ़ारसी में प्रयोग होने वाली अंकन लिपि समझी जा पाई है।
