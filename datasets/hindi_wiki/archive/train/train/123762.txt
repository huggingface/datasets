हरिहर प्रथम, जिन्हें हक्क ಹಕ್ಕ और वीर हरिहर प्रथम भी कहा जाता है, विजयनगर साम्राज्य के संस्थापक थे। वे भवन संगम के ज्येष्ठ पुत्र थे, कुरुबा जाति के थे और संगम राजवंश के संस्थापक थे, जो कि विजयनगर पर राज्य करने वाले चार राजवंशों में से प्रथम है। सत्ता में आने के तुरंत बाद उन्होंने वर्तमान कर्नाटक के पश्चिमी किनारे पर बार्कुरु में एक किले का निर्माण करवाया. शिलालेख से यह पता चलता है कि सन 1339 में वे अनंतपुर जिले के गुट्टी में स्थित अपने मुख्यालय से वर्तमान कर्नाटक के उत्तरी भागों का प्रशासन किया करते थे। प्रारंभ में उनका नियंत्रण होयसल साम्राज्य के उत्तरी भागों पर था और सन 1343 में होयसल वीर बल्लाल तृतीय की मृत्यु के बाद उन्होंने पूरे साम्राज्य पर अधिकार कर लिया। उनके काल के कन्नड़ शिलालेखों में उनका उल्लेख कर्नाटक विद्या विलास, भाषेगेतप्पूवरयारगंदा, अरियाविभद के रूप में किया गया है। उनके भाइयों में से कम्पन नेल्लूर क्षेत्र का, मुदप्पा मुलबागलू क्षेत्र का, मरप्पा चंद्रगुट्टी क्षेत्र का प्रशासन किया करते थे एवं बुक्क राय उनके उप-सेनापति थे।
उनके प्रारंभिक सैन्य अभियानों के द्वारा तुंगभद्रा नदी की घाटी पर उनका नियंत्रण स्थापित हो गया और क्रमशः कोंकण व मालाबार तट के कुछ क्षेत्रों तक इसका विस्तार हुआ। उस समय तक, होयसलों ने अपने अंतिम शासक वीर बल्लाल तृतीय को खो दिया था, जिनकी मृत्यु मदुरै के सुल्तान से युद्ध के दौरान हुई और इससे उत्पन्न रिक्ति के कारण हरिहर प्रथम सार्वभौम शासक के रूप में उभरे. पूरा होयसल प्रदेश प्रत्यक्ष रूप से उनके शासन में आ गया.
श्रृंगेरी मठ को दिए गए अनुदान से संबंधित सन 1346 के एक शिलालेख में हरिहर प्रथम का उल्लेख "पूर्वी एवं पश्चिमी समुद्रों के बीच स्थित संपूर्ण देश के शासक" के रूप में किया गया है और उनकी राजधानी का वर्णन शिलालेख में विद्या नगर के रूप में किया गया है। हरिहर प्रथम को एक केंद्रीकृत प्रशासनिक व्यवस्था और सुव्यवस्थित शासन का श्रेय दिया जाता है, जिससे उनकी प्रजा को शांति, समृद्धि और सुरक्षा प्राप्त हुई.
हरिहर प्रथम के उत्तराधिकारी बुक्क प्रथम थे, जो संगम राजवंश के पांच शासकों में सर्वाधिक उल्लेखनीय हुए.

