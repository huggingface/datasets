मनोज टिबड़ेवाल आकाश एक भारतीय टीवी एंकर और पत्रकार है, जो दूरदर्शन समाचार से एक दशक तक टेलीविजन न्यूज़ एंकर और वरिष्ठ संवाददाता के रूप में जुड़े रहे। इन्होंने डीडी न्यूज़ पर प्रसारित होने वाले लोकप्रिय टॉक शो, एक मुलाक़ात की मेजबानी की। ये डाइनामाइट न्यूज़ के संस्थापक और प्रधान संपादक है।
टिबड़ेवाल ने अपने राजनीतिक पत्रकारिता जीवन की शुरुआत इण्डिया टुडे से की। इसके बाद इन्होंने उत्तर प्रदेश के महराजगंज जिले में इंडियन एक्सप्रेस समूह के ब्यूरो चीफ के रुप में काम किया। प्रिंट मीडिया के बाद टिबड़ेवाल ने इलेक्ट्रानिक मीडिया की ओर रुख किया और जनवरी 2006 में डीडी न्यूज़, नई दिल्ली में टेलीविजन पत्रकार के रुप में जुड़ गये। इस दौरान टिबड़ेवाल ने भारत के राष्ट्रपति और प्रधानमंत्री के साथ उनके विशेष विमान में देश और विदेश की कई यात्राएं की।
राजनीतिक रिपोर्टिंग करने के अलावा, टिबड़ेवाल ने पांच साल तक दूरदर्शन समाचार पर लगातार एक साप्ताहिक साक्षात्कार आधारित टॉक शो- एक मुलाकात की मेजबानी की, जिसमें इन्होंने देश के कई केन्द्रीय मंत्रियों, मुख्यमंत्रियों, राज्यपालों, भारतीय संसद के सदस्यों, उद्योगपतियों, बॉलीवुड की हस्तियों, खेल सितारों, आईएएस टॉपर्स और सामाजिक कार्यकर्ताओं का साक्षात्कार किया।
इसके बाद मनोज ने खुद के मीडिया समूह डाइनामाइट न्यूज की शुरुआत करने के लिए दूरदर्शन न्यूज़ से इस्तीफा दे दिया। टिबड़ेवाल ने मीडिया समूह डाइनामाइट न्यूज़ 16 अक्टूबर 2015 को नई दिल्ली से लांच किया।
