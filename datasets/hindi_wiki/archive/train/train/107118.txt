किज़िल कुम या क़िज़िल क़ुम मध्य एशिया में स्थित एक रेगिस्तान है। इसका क्षेत्रफल 2,98,000 वर्ग किमी है और यह दुनिया का 11वाँ सबसे बड़ा रेगिस्तान है। यह आमू दरिया और सिर दरिया के बीच के दोआब में स्थित है। इसका अधिकाँश हिस्सा कज़ाख़स्तान और उज़बेकिस्तान में आता है, हालांकि एक छोटा भाग तुर्कमेनिस्तान में भी पड़ता है। तुर्की भाषाओँ में 'किज़िल कुम' का मतलब 'लाल रेत' है और इस रेगिस्तान की रेतों में मिश्रित पदार्थ बहुत से स्थानों में इसे एक लालिमा देते हैं। इस से दक्षिण-पश्चिम में आमू दरिया के पार काराकुम रेगिस्तान पड़ता है जिसके नाम का अर्थ 'काली रेत' है।
किज़िल कुम का अधिकतर इलाक़ा लगभग 300 मीटर की ऊँचाई पर स्थित मैदानी क्षेत्र है हालांकि कुछ जगहों पर ऊँचाईयाँ और द्रोणियाँ हैं। अधिकतर जगहों पर रेतीले टीले हैं, जिन्हें स्थानीय भाषा में 'बरचान' या 'बरख़ान' कहते हैं। पश्चिमोत्तर में सख़्त मिट्टी की मोती परतें हैं जिन्हें 'ताकीर' कहते हैं और जो कुछ-कुछ नमक के मैदान जैसी हैं। किज़िल कुम में आबादी नदियों और नख़्लिस्तानों के किनारे मिलती है। गर्मियों में तापमान बहुत ऊँचा जा सकता है और आमू दरिया के किनारे की केरकी नामक बस्ती में जुलाई 1983 में 51.7 डिग्री सेंटीग्रेड का तापमान देखा गया था।
किज़िल कुम में बहुत से खनिज हैं, जैसे कि सोना, युरेनियम, ताम्बा, अलूमिनियम, चांदी, प्राकृतिक गैस और पेट्रोल। यहाँ कि मुरुनताऊ सोने की खान मशहूर है जो 1970 के दशक में शुरू हुई थी। यहाँ का इलाक़ा बहुत विशाल और ख़ाली है और जगह-जगह पर झाड़ी और जंगली घासें हैं, इसलिए यहाँ के स्थानीय लोग मवेशी पालन में भी जुटे हुए हैं। नवोई, ज़रफ़शान शहर और उचकुदुक शहर उद्योग के मुख्य केंद्र हैं।
