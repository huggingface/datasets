चेम्ब्रा शिखर/ पर्वत भारत के केरल प्रदेश में पश्चिमी घाट के अन्तर्गत्त वायनाड पर्वत का सागर सतह से 2,100 मीटर ऊँचाई वाला एक पर्वत शिखर है। चेम्ब्रा कालपेट्टा 8 किमी दक्षिण में मेप्पड़ी कस्बे के निकट स्थित है। इससे निकटवर्ती राज्य तमिल नाडु की नीलगिरि पर्वतमाला एवं केरल के कोज़िकोड़ जिले की वेल्लरिमलय पर्वत शृंखलाएं जुड़ती हुई हैं। चेम्ब्रा पर मेप्पड़ी से पैदल चढ़ाई का रास्ता है। यहां की जिला पर्यटन उत्थान परिषद पर्यटकों को मार्गदर्शक एवं ट्रेकिंग उपकरण एवं औजार किराये पर उपलब्ध कराती है।चेम्ब्रा शिखर पर ट्रेकिंग करने हेतु मेप्पड़ी स्थित वन विभाग कार्यालय से अनुमति ली जा सकती है। शिखर यात्रा के रास्ते में एक हृदयाकार झील यहां का मुख्य आकर्षण है। माना जाता है कि ये झील कभी भी सूखती नहीं है और यह शिखर के आधे रास्ते में पड़ती है। मेप्पड़ी कस्बे से लगभग 5 कि.मी दूरी पर एरुमकोल्ली के चाय बागान देखे जा सकते हैं। 
