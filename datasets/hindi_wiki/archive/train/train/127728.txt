उस्मानाबाद महाराष्ट्र राज्य के स्थित एक नगर है, जो उस्मानाबाद ज़िला में आता है। यह शहर सातवे निज़ाम - मिर ओसमैन अली खान के नाम पर आधारित है। यह कर्नाटक राज्य की सीमा पर, दक्षिण–पश्चिम भारत में स्थित है। उस्मानाबाद उस्मानाबाद पठार पर अवस्थित है, जो मांजरा नदी द्वारा अपवाहित होती है।
यह जगह गुप्तकालीन गुहाओं के लिए उल्लेखनीय है। देवी तुलजा भवानी के कारण यह स्थान पूरे देश में लोकप्रिय है। 7550 वर्ग किलोमीटर में फैले इस नगर की जलवायु शुष्क है। भजन, कीर्तन और गोंधल यहां की लोकप्रिय लोक कलाएं हैं। पर्यटकों के देखने के लिए यहाँ अनेक दर्शनीय स्थल हैं। नलदुर्ग क़िला, तुलजापुर, परांडा क़िला, कुंतल गिरी, जैन मंदिर, घाट शिला, गरीब बाबा मठ आदि यहाँ के लोकप्रिय और प्रसिद्ध दर्शनीय स्थल हैं। इन दर्शनीय स्थलों को देखने के लिए यहां देश के अनेक हिस्सों से सैलानियों का आना लगा रहता है।
