ओब नदी या ओबी नदी उत्तरी एशिया के पश्चिमी साइबेरिया क्षेत्र की एक नदी है और दुनिया की सातवी सबसे लम्बी नदी है। येनिसेय नदी और लेना नदी के साथ यह आर्कटिक सागर में बहने वाली तीसरी महान साइबेरियाई नदी मानी जाती है। ओब की खाड़ी दुनिया की सबसे लम्बी एस्चुएरी मानी जाती है ।
ओब की शुरुआत रूस के अल्ताई क्राय प्रदेश के बियस्क शहर से 26 किमी दक्षिण-पश्चिम में बिया नदी और कतुन नदी के संगम से होती है। यह दोनों ही नदियाँ अल्ताई पर्वतों में शुरू होती हैं - बिया नदी तेलेत्स्कोये झील से और 700 किमी लम्बी कतुन नदी ब्येलुख़ा पर्वत के ऊपर स्थित एक हिमानी ) से। ख़ान्ती-मान्स्यिन्स्क शहर के पास इसका विलय इरतिश नदी के साथ होता है, जो स्वयं एक महान नदी है और ओब की सबसे बड़ी उपनदी है। अगर इरतिश नदी की शुरुआत से ओब नदी के आर्कटिक सागर में विलय तक की दूरी को देखा जाए तो ओब-इरतिश की पूरी धारा 5,410 किलोमीटर लम्बी है। ओब नदी में इरतिश के अलावा और भी नदियाँ विलय होती हैं, जैसे की तोम नदी, चुलयिम नदी, केत नदी, त्यिम नदी, वाख़ नदी, वासयुगन नदी और सोस्वा नदी। यहाँ से यह टेढ़ी-मेढ़ी होती हुई उत्तर की ओर चलती है और कारा सागर की ओब खाड़ी में जा मिलती है।
चीन की यांग्त्से नदी और पीली नदी के बाद ओब-इरतिश नदी एशिया की तीसरी सबसे लम्बी नदी है। इसका जलसम्भर इलाक़ा भी विशाल है और उसका क्षेत्रफल 29,90,000 वर्ग किमी है।
