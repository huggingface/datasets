फादर्स डे पिताओं के सम्मान में एक व्यापक रूप से मनाया जाने वाला पर्व हैं जिसमे पितृत्व, पितृत्व-बंधन तथा समाज में पिताओं के प्रभाव को समारोह पूर्वक मनाया जाता है। अनेक देशों में इसे जून के तीसरे रविवार, तथा बाकी देशों में अन्य दिन मनाया जाता है। यह माता के सम्मान हेतु मनाये जाने वाले मदर्स डे का पूरक है। 
फादर्स डे की शुरुआत बीसवीं सदी के प्रारंभ में पिताधर्म तथा पुरुषों द्वारा परवरिश का सम्मान करने के लिये मातृ-दिवस के पूरक उत्सव के रूप में हुई. यह हमारे पूर्वजों की स्मृति और उनके सम्मान में भी मनाया जाता है। फादर्स डे को विश्व में विभिन तारीखों पर मनाते है - जिसमें उपहार देना, पिता के लिये विशेष भोज एवं पारिवारिक गतिविधियाँ शामिल हैं। आम धारणा के विपरीत, वास्तव में फादर्स डे सबसे पहले पश्चिम वर्जीनिया के फेयरमोंट में 5 जुलाई 1908 को मनाया गया था। कई महीने पहले 6 दिसम्बर 1907 को मोनोंगाह, पश्चिम वर्जीनिया में एक खान दुर्घटना में मारे गए 210 पिताओं के सम्मान में इस विशेष दिवस का आयोजन श्रीमती ग्रेस गोल्डन क्लेटन ने किया था। प्रथम फादर्स डे चर्च आज भी सेन्ट्रल यूनाइटेड मेथोडिस्ट चर्च के नाम से फेयरमोंट में मौजूद है। 
गलत सूचनाओं तथा पश्चिम वर्जीनिया द्वारा पहले फादर्स डे को छुट्टी के रूप में दर्ज नहीं करने के कारण कई अन्य सूत्र यह मानते हैं कि प्रथम फादर्स डे स्पोकाने, वाशिंगटन के सोनोरा स्मार्ट डोड के प्रयासों से दो वर्ष बाद 19 जून 1910 को आयोजित किया गया था। 1909 में स्पोकाने के सेंट्रल मेथोडिस्ट एपिस्कोपल चर्च के बिशप द्वारा हाल ही में मान्यता प्राप्त मदर्स डे पर दिए गए एक धर्मउपदेश को सुनने के बाद, डोड को लगा कि पिताधर्म को भी अवश्य मान्यता मिलनी चाहिए. वे अपने पिता विलियम स्मार्ट जैसे अन्य पिताओं के सम्मान में उत्सव आयोजित करना चाहती थीं, जो एक सेवानिवृत्त सैनिक थे तथा जिन्होंने छठे बच्चे के जन्म के समय, जब सोनोरा 16 वर्ष की थी, अपनी पत्नी की मृत्यु के बाद अपने परिवार की अकेले परवरिश की थी,
अगले वर्ष ओल्ड सेन्टेनरी प्रेस्बिटेरियन चर्च के पादरी डॉ कोनराड ब्लुह्म की सहायता से सोनोरा इस विचार को स्पोकाने वायएमसीए के पास ले गयी। स्पोकाने वायएमसीए तथा मिनिस्टीरियल अलायन्स ने डोड के इस विचार का समर्थन किया और 1910 में प्रथम फादर्स डे मना कर इसका प्रचार किया। सोनोरा ने सुझाव दिया कि उनके पिता का जन्मदिन, 5 जून को सभी पिताओं के सम्मान के लिये तय कर दिया जाये. चूंकि पादरी इसकी तैयारी के लिए कुछ और वक़्त चाहते थे इसलिये 19 जून 1910 को वायएमसीए के युवा सदस्य गुलाब का फूल लगा कर चर्च गये, लाल गुलाब जीवित पिता के सम्मान में और सफेद गुलाब मृतक पिता के सम्मान में. डोड घोड़ा-गाड़ी में बैठकर पूरे शहर में घूमीं और बीमारी के कारण घरों में रह गये पिताओं को उपहार बांटे.
इसे आधिकारिक छुट्टी बनाने में कई साल लग गए। वायएमसीए, वायडब्लूसीए तथा चर्च के समर्थन के बावजूद फादर्स डे के कैलेंडर से गायब होने का डर बना रहा. जहां मदर्स डे को उत्साह के साथ मनाया जाता वहीं फादर्स डे की हँसी उड़ाई जाती. धीरे-धीरे छुट्टी को समर्थन मिला लेकिन गलत कारणों के लिए. यह स्थानीय अखबार के चुटकुलों सहित व्यंग्य, पैरोडी तथा उपहास का पात्र बन गया। बहुत से लोगों ने इसे कैलेंडर को विचारहीन प्रोत्साहन से भरने के पहले कदम के रूप में देखा.
छुट्टी को राष्ट्रीय मान्यता देने के लिये सन् 1913 में एक बिल कांग्रेस में पेश किया गया। सन 1916 में, राष्ट्रपति वुडरो विल्सन एक फादर्स डे समारोह में भाषण देने स्पोकाने गये तो वे इसे आधिकारिक बनाना चाहते थे किंतु इसके व्यावसायीकरण के डर से काँग्रेस ने इसका विरोध किया। अमेरिकी राष्ट्रपति कैल्विन कूलिज ने 1924 में सिफारिश की कि यह दिवस पूरे राष्ट्र द्वारा मनाया जाये किंतु इसकी राष्ट्रीय घोषणा को रोक दिया. इस छुट्टी को औपचारिक मान्यता दिलाने के दो प्रयासों को काँग्रेस ठुकरा चुकी थी। 1957 में, मेन सीनेटर मार्ग्रेट चेज स्मिथ ने काँग्रेस पर माता-पिता में से पिता को अकेला छोड़ कर, सिर्फ माताओं का सम्मान करके 40 साल तक पिता की अनदेखी करने का आरोप लगाते हुए एक प्रस्ताव लिखा. 1966 में, राष्ट्रपति लिंडन जॉनसन ने प्रथम राष्ट्रपतीय घोषणा जारी कर जून महीने के तीसरे रविवार को पिताओं के सम्मान में, फादर्स डे के रूप में तय किया। छह साल बाद 1972 में वह दिन आया जब राष्ट्रपति रिचर्ड निक्सन ने इस कानून पर हस्ताक्षर किये और यह एक स्थायी राष्ट्रीय छुट्टी बना.
2010 में, 'फादर्स डे' की स्मृति में स्पोकाने में 'फादर्स डे' शताब्दी समारोह एक महीने तक चला. 
फादर्स डे के अलावा, कई देशों में 19 नवम्बर को अंतर्राष्ट्रीय पुरुष दिवस मनाया जाता है, ऐसे पुरुषों और लड़कों के सम्मान में जो पिता नहीं हैं। 
1930 के दशक में एसोसिएटेड मेन्स वियर रिटेलर्स ने न्यूयार्क शहर में राष्ट्रीय फादर्स डे समिति बनाई, जिसका 1938 में नाम बदल कर फादर्स डे के प्रोत्साहन के लिये राष्ट्रीय परिषद रख दिया गया तथा कई अन्य व्यापारिक समूह गठित किये गये। इस परिषद का उद्देश्य था लोगों के दिमाग में इस छुट्टी को वैधता दिलाना तथा छुट्टी के दिन बिक्री बढ़ाने के लिये एक व्यावसायिक कार्यक्रम की तरह इस छुट्टी को बढ़ावा देना. इस परिषद को हमेशा डोड का समर्थन मिला, जिनको छुट्टी के व्यावसायीकरण से कोई समस्या नहीं थी तथा उन्होंने उपहारों की राशि बढ़ाने के लिये अनेक प्रेत्साहनों का समर्थन किया। इस पहलू से डोड को एन्ना जारविस के उलट माना जा सकता है जिन्होंने मदर्स डे के सभी तरह के व्यवसायीकरण का विरोध किया था।
व्यापारियों ने छुट्टी पर नकल तथा व्यंग्य करने की प्रवृत्ति को बढ़ावा दे कर पिताओं के लिये उपहार संबंधी विज्ञापनों पर ही छुट्टी का मजाक उड़ाया. व्यावसायिक दिखावे को समझते हुए भी लोग उपहार खरीदने के लिये मजबूर हुए तथा उस दिवस पर उपहार देने का रिवाज उत्तरोत्तर अधिक स्वीकार्य होता गया। 1937 में फादर्स डे परिषद ने गणना की कि इस दिन छह में से केवल एक पिता को ही उपहार मिलता था। हालांकि, 1980 का दशक आते-आते परिषद ने घोषणा की कि उन्होंने अपने लक्ष्य प्राप्त कर लिये हैं- एक दिन का यह कार्यक्रम, एक "दूसरे क्रिसमस" के रूप में तीन सप्ताह के व्यावसायिक कार्यक्रम में बदल चुका था। इसके कार्यकारी निदेशक ने 1949 में कहा था कि परिषद एवं उसे समर्थन देने वाले समूहों के समन्वित प्रयासों के बिना यह छुट्टी गायब हो गई होती.
हालांकि इस कार्यक्रम का नाम आमतौर पर एक बहुवचन के रूप में समझा जाता है, सामान्यतः जिसकी वर्तनी को "Fathers' Day" होना चाहिए लेकिन सर्वाधिक प्रचलित वर्तनी "Father's Day" है, मानो यह एक वचन हो. संयुक्त राज्य अमेरिका में डोड ने छुट्टी के लिये अपने मूल प्रार्थना-पत्र में "Fathers' Day" वर्तनी का प्रयोग किया था, किंतु वर्तनी "Father's Day" 1913 से ही प्रचलित थी जब छुट्टी को स्थापित करने के प्रथम प्रयास के रूप में अमेरिकी कांग्रेस में पहली बार बिल पेश किया गया था तथा यही वर्तनी 2008 तक चलती रही जब अमेरिकी काँग्रेस द्वारा इसके जनक का सम्मान किया गया।
फादर्स डे की आधिकारिक तौर पर मान्यता प्राप्त तिथि अलग अलग देश में अलग अलग है। इस हिस्से में कुछ महत्वपूर्ण उदाहरण दिए जा रहे हैं, तिथि के क्रम के अनुसार. 
बुवाको मुख हेर्ने दिन 
* रूस में आधिकारिक तौर पर इस छुट्टी के दिन रूस की सशस्त्र सेनाओं में कार्यरत अथवा कार्य कर चुके स्त्री-पुरुषों का सम्मान किया जाता था। लेकिन पारंपरिक तौर से सभी पिताओं तथा वयस्क पुत्रों द्वारा राष्ट्रीय स्तर पर बधाइयाँ स्वीकार की जाती हैं।** चीन में 1949 से पूर्व के गणतंत्र के समय में 8 अगस्त 1945 को पहला 'फादर्स डे' शंघाई में आयोजित किया गया था।
कुछ कैथोलिक देशों में इसे सेंट जोसेफ की दावत वाले दिन मनाया जाता है।
अर्जेंटीना में जून के तीसरे रविवार को 'फादर्स डे' मनाया जाता है, लेकिन इसे बदल कर 24 अगस्त करने के अनेक प्रयास होते रहे हैं जिस दिन राष्ट्रपिता जोस डे सैन मार्टिन पिता बने थे।
1953 में मेंडोज़ा प्रांत के स्कूलों के महानिदेशालय में यह प्रस्ताव रखा गया कि 24 अगस्त को सभी शैक्षणिक प्रतिष्ठानों में 'फादर्स डे' मनाया जाये. इस दिवस को पहली बार 1958 में जून के तीसरे रविवार को मनाया गया लेकिन कई समूहों के दबाव के कारण इसे स्कूल कैलेंडर में शामिल नहीं किया गया। 
मेंडोज़ा प्रांत के स्कूलों ने 24 अगस्त को 'फादर्स डे' मनाना जारी रखा और 1982 में प्रांतीय गवर्नर ने इस दिन प्रांत में 'फादर्स डे' मनाने का कानून जारी किया।
2004 में, तिथि को एकीकृत परियोजना के रूप में 24 अगस्त करने के लिये अनेक प्रस्ताव 'अर्जेंटाइन कैमरा डे डिपुटाडोस' के सामने रखे गये। मंजूर होने पर परियोजना को अर्जेंटीना की सीनेट के पास अंतिम समीक्षा तथा मंजूरी के लिये भेजा गया। सीनेट ने नई तारीख को बदल कर अगस्त का तीसरा रविवार कर के मंजूरी के लिये प्रस्तुत किया। हालांकि, इस परियोजना पर सीनेट के सत्र में विचार ही नहीं हुआ जिसके कारण यह परियोजना असफल हो गई।
ऑस्ट्रेलिया में, 'फादर्स डे' सितम्बर के पहले रविवार को मनाया जाता है और इस दिन सार्वजनिक अवकाश नहीं होता.
कोस्टारिका में यूनिदाद सोशल क्रिस्टिआना पार्टी ने इस उत्सव का दिन जून के तीसरे रविवार को बदल कर सैंट जोसफ के दिन, 19 मार्च करने के लिये एक बिल प्रस्तुत किया। ऐसा सेंट जोसेफ को श्रद्धांजलि देने के लिए किया गया ताकि परिवारों के मुखिया सेंट जोसेफ की दावत के साथ-साथ 'फादर्स डे' भी मनाया जा सके. आधिकारिक तिथि अभी भी जून का तीसरा रविवार है। 
डेनमार्क में, 'फादर्स डे' 5 जून को मनाया जाता है। उस दिन संविधान दिवस भी है जिस पर सार्वजनिक अवकाश रहता है।
जर्मनी में, 'फादर्स डे' दुनिया के अन्य भागों से अलग ढंग से मनाया जाता है। यह हमेशा एसेंशन दिवस को मनाया जाता है जो कि एक संघीय छुट्टी है। क्षेत्रीय रूप से यह दिन पुरुष दिवस या सज्जन दिवस, भी कहलाता है। परंपरानुसार केवल पुरुष हाथ से खींची जाने वाली एक या अधिक गाड़ियों में लंबी पैदल यात्रा पर जाते हैं। इन गाड़ियों में इलाके के अनुसार वाइन या बियर तथा पारंपरिक क्षेत्रीय भोजन, हाउसमेन्सकोस्ट जिसमें सौमाजेन, लिवरवुर्स्ट, ब्लुत्वुर्स्ट, सब्जियाँ, अण्डे आदि रखे जाते हैं। कई पुरुष इस छुट्टी का उपयोग खूब पीने के लिये करते हैं। आम तौर पर पिये हुए लोगों के समूहों को पूरे दिन सड़कों पर घूमते हुए देखा जा सकता है। इन परंपराओं की जड़ संभवतः 'क्रिश्चियन एसेन्शन दिवस' के खेतों की ओर जाते हुए जुलूस में है, इनमें से कुछ की शराब पीने की परंपरा तो 17वीं शताब्दी से है। शहरी क्षेत्र, विशेषकर बर्लिन की गलियों में 19वीं शताब्दी से जेंटलमैन पार्टियाँ होती रही हैं जिनमें महिलाओं को शामिल नहीं किया जाता तथा शराब पी जाती है। हालांकि, कुछ पिता अपने परिवारों के साथ दिन व्यतीत करते हैं और नशा करना पसंद नहीं करते.
हिंदू परंपरा वाले देशों में पश्चिम से प्रेरित 'फादर्स डे' को पित्तरों की मौजूदा हिंदू पूजा के रूप में अगस्त के अंत में या सितम्बर के प्रारंभ में अमावस्या को मनाया जाता है। ऐसा हिंदू बाहुल्य वाले भारत तथा नेपाल में प्रचलित है।भारत में माता पिता को याद करने के लिए 15 दिन हिंदी महीना आश्विन में हर वर्ष आते हैं जिन्हे पितृपक्ष या देशी बोली में करय दिन भी कहते हैं - अशिवन माह की प्रथम तिथि प्रतिपदा से प्रारम्भ होकर अमवस्या तक चलते हैं- इन दिनों में पूर्वजों को याद करने के साथ साथ वैदिक परम्पराओं अनुसार जल देने का विधान है जिससे पूर्वज संतुष्ट होते हैं और उनकी आशीष अपने वंशजों को मिलती है।
जापान में 'फादर्स डे' जून के तीसरे रविवार को मनाया जाता है और एक सार्वजनिक अवकाश नहीं है। 
सेशेल्स में 'फादर्स डे' 16 जून को मनाया जाता है और एक सार्वजनिक अवकाश नहीं है। 
नेपाल में हिंदू लोग अगस्त के अंत में या सितम्बर के प्रारम्भ में गोकर्ण ऑन्सी पर पित्तरों की पूजा करते हैं। इसे 'बुबाको मुख हेरने दिन ' के रूप में भी जाना जाता है। अमावस्या के दिन लोग काठमांडू के उपनगर गोकर्ण स्थित गोकर्णेश्वर महादेव के शिव मंदिर जाते हैं।
नेपाल में पहले से मौजूद हिंदू उत्सव को ध्यान में रखते हुए पश्चिम प्रेरित 'फादर्स डे' की तारीख 23 अगस्त तय कर दी गई है। 
न्यूजीलैंड में 'फादर्स डे' सितम्बर के पहले रविवार को मनाया जाता है और एक सार्वजनिक अवकाश नहीं है। 
फिलीपींस में 'फादर्स डे' को सरकारी अवकाश नहीं होता है, लेकिन इसे व्यापक रूप से जून के तीसरे रविवार को मनाया जाता है। 1960 तथा 1970 के दशक में पैदा हुए अधिकांश फिलीपीनवासी 'फादर्स डे' को नहीं मनाते हैं, लेकिन अमेरिकी औपनिवेशिक नीतियों के प्रभाव में होने के कारण यह संभव है कि फिलीपीनवासी इस परंपरा को तथा अन्य अमेरिकी छुट्टियाँ को मनाएं. इंटरनेट का आगमन भी फिलीपीनवासियों को यह छुट्टी मनाने के लिये बढ़ावा देने में मदद करेगा. 
रोमन कैथोलिक परंपरा में पितृ उत्सव 19 मार्च को सेंट जोसेफ दिवस, जिसे आमतौर पर 'सेंट जोसेफ की दावत' कहा जाता है, पर मनाया जाता है। हालांकि कुछ देशों में 'फादर्स डे' एक धर्म निरपेक्ष उत्सव बन गया है। कैथोलिक लोगों के लिए यह आम है कि वे 'फादर्स डे' पर अपने आध्यात्मिक पिता, पादरी का सम्मान करें.
2010 की शुरुआत के साथ रोमानिया में 'फादर्स डे' मई के दूसरे रविवार को मनाया जाता है और इसे आधिकारिक तौर पर राज्य द्वारा मान्यता प्राप्त है। यूरोपीय संघ के 27 राज्यों में से यही एक राज्य था जहाँ 'फादर्स डे' को आधिकारिक तौर पर नहीं मनाया जाता था। पिता के साथ भेदभाव के खिलाफ लड़ने वाले गठबंधन के प्रयासों के परिणामस्वरूप कानून 319 /2009 पारित हुआ।
सिंगापुर में 'फादर्स डे' जून के तीसरे रविवार को मनाया जाता है लेकिन एक सार्वजनिक अवकाश नहीं है। 
ताइवान में 'फादर्स डे' एक सरकारी अवकाश नहीं है, लेकिन व्यापक रूप से साल के आठवें महीने के आठवें दिन, 8 अगस्त को मनाया जाता है। मंडारिन चीनी में संख्या 8 का उच्चारण बा है। यह उच्चारण अक्षर "爸" "bà" से मिलता है जिसका अर्थ है पापा या पिता. इसलिए ताइवानी लोग 8 अगस्त को आमतौर पर "बाबा दिवस" कहते हैं। 
थाईलैंड में 'फादर्स डे' राजा के जन्मदिन के रूप में मनाया जाता है। वर्तमान राजा भूमिबोल अदुल्यादेज का जन्मदिन 5 दिसम्बर को है। थाई लोग अपने पिता या दादा को भंग फूल, जो एक मर्दाना फूल माना जाता है, भेंट कर के उत्सव मनाते हैं। थाई लोग इस दिन राजा के प्रति सम्मान दिखाने के लिए पीले रंग के वस्त्र पहनते हैं, क्योंकि पीला रंग सोमवार का रंग है, जिस दिन राजा भूमिबोल अदुल्यादेज का जन्म हुआ था।
प्रधानमंत्री प्रेम तिनसूलानोन्डा द्वारा थाईलैंड के शाही परिवार को बढ़ावा देने के एक अभियान से 1980 के दशक में पहली बार इसे देश भर में लोकप्रियता प्राप्त हुई. 'मदर्स डे' रानी सिरीकित के जन्म दिन, 12 अगस्त को मनाया जाता है।
ब्रिटेन में 'फादर्स डे' जून के तीसरे रविवार को मनाया जाता है।
अमेरिका में, 'फादर्स डे' जून के तीसरे रविवार को मनाया जाता है। पहली बार यह उत्सव 19 जून 1910 को स्पोकाने, वाशिंगटन में मनाया गया। फेयरमोंट तथा क्रेस्टन में पिताओं का सम्मान करने के लिये अन्य उत्सव आयोजित किये जाते रहे हैं लेकिन इस आधुनिक छुट्टी का जन्म उनसे नहीं हुआ है।
आधुनिक 'फादर्स डे' की शुरुआत क्रेस्टन, वाशिंगटन में जन्मी सोनोरा स्मार्ट डोड ने की थी तथा उन्हीं की प्रेरणा से यह स्थापित हुआ। उनके पिता, सिविल युद्ध के सेवानिवृत्त विलियम जैक्सन स्मार्ट ने अकेले स्पोकाने, वाशिंगटन में अपने 6 बच्चों की परवरिश की थी। वह एन्ना जार्विस के 'मदर्स डे' की स्थापना के प्रयासों से प्रेरित हुई थी। हालांकि उन्होंने शुरू में अपने पिता के जन्म दिन 5 जून का सुझाव दिया था, किंतु वह आयोजकों को व्यवस्था करने के लिये पर्याप्त समय नहीं दे सकी इसलिये उत्सव को जून के तीसरे रविवार तक खिसका दिया गया। पहली बार, 'फादर्स डे' 19 जून 1910 को स्पोकाने, वाशिंगटन के स्पोकाने वायएमसीए में मनाया गया।
विलियम जेनिंग्स ब्रायन जैसी हस्तियों से मिलने वाला अनौपचारिक समर्थन तात्कालिक और व्यापक था। 1916 में राष्ट्रपति वूड्रो विल्सन का उनके परिवार द्वारा व्यक्तिगत रूप से उत्सवपूर्वक सम्मान किया गया था। 1924 में राष्ट्रपति कैल्विन कूलिज ने इसके लिये राष्ट्रीय अवकाश की सिफारिश की. 1966 में, राष्ट्रपति लिंडन जॉनसन ने जून के तीसरे रविवार को मनाये जाने वाले 'फादर्स डे' को एक छुट्टी का दिन बना दिया. रिचर्ड निक्सन के राष्ट्रपतित्व काल में 1972 तक इस छुट्टी को आधिकारिक तौर पर मान्यता नहीं मिली थी।
हाल के वर्षों में, खुदरा विक्रेताओं ने ग्रीटिंग कार्ड तथा पारंपरिक रूप से पुरुषोचित उपहारों जैसे इलेक्ट्रॉनिक्स और उपकरणों को बढ़ावा देकर अपने को छुट्टी के लिए अनुकूलित कर लिया है। स्कूलों में और बच्चों के अन्य कार्यक्रमों में 'फादर्स डे' के लिये उपहार तैयार किये जाते हैं। 
संयुक्त राज्य अमेरिका में 'फादर्स डे' की तुलना में 'मदर्स डे' पर अधिक फोन कॉल किये जाते हैं किंतु 'फादर्स डे' पर कलेक्ट कॉल्स का प्रतिशत बहुत ऊँचा है, जिससे यह दिन कलेक्ट कॉल्स के लिये वर्ष का व्यस्ततम दिन बन गया है। इसके अलावा, 'मदर्स डे' और 'फादर्स डे' दोनों पर कॉल्स की अवधि लंबी होती है।
'फादर्स डे' पर 'मदर्स डे' की तुलना में फोन कॉल्स, ग्रीटिंग कार्ड तथा उपहारों की संख्या कम होती है। यह अनुमान है कि ऐसा सिर्फ पिता वाले घरों की तुलना में सिर्फ माताओं वाले घरों की संख्या अधिक होने, घरों के अवैतनिक कार्यों में माताओं की भूमिका अधिक होने तथा विभिन्न व्यक्तिगत या सामाजिक अपेक्षाओं के कारण होता है।
अमेरिकी कंपनियों की यह परंपरा भी सर्वविदित है कि 'फादर्स डे' से पहले शुक्रवार को वे अपने कर्मचारियों को अनौपचारिक कपड़े पहनने की अनुमति देती हैं।
'फादर्स डे' का पहला आधुनिक उत्सव 5 जुलाई 1908 को फेयरमोंट, पश्चिम वर्जीनिया में विलियम्स मेमोरियल मेथोडिस्ट एपिस्कोपल चर्च दक्षिण में आयोजित किया गया था। पास में मोनोंगाह में दिसम्बर 1907 में हुई मोनोंगाह खान दुर्घटना में 361 पुरुष मारे गये थे जिन में से 250 पिता थे। उनके पीछे हजारों बच्चे अनाथ हो गये थे। क्लेटन उन्हीं का शोक मना रहे थे। क्लेटन ने अपने पादरी रॉबर्ट थॉमस वेब को सुझाव दिया कि उन सभी पिताओं का सम्मान होना चाहिये. ग्रेस गोल्डन क्लेटन ने अपने पिता मेथोडिस्ट पादरी फ्लेचर गोल्डन के जन्म दिन के नजदीक वाले रविवार को चुना. 
इस उत्सव का फेयरमोंट के बाहर कोई प्रभाव नहीं पड़ा जिसके कई कारण थे, जैसे शहर में अन्य घटनाओं की भरमार थी, शहर के बाहर इस उत्सव को बढ़ावा नहीं दिया गया तथा सिटी काउंसिल में कोई घोषणा नहीं की गई। इस घटना को दो अन्य घटनाओं ने भी फीका कर दिया था। 4 जुलाई 1908 को स्वतंत्रता दिवस मनाया गया जिसमें 12000 लोगों ने भाग लिया तथा गर्म हवा के गुब्बारे सहित कई शो हुए जिनकी सुर्खियाँ आने वाले दिनों में अखबारों में छाई रही और 4 जुलाई को एक 16 वर्षीय लड़की की मौत हो गई। स्थानीय चर्च और परिषद अभिभूत थे और उन्होंने इस उत्सव को बढ़ावा देने के लिए सोचा भी नहीं और उसके बाद इसे कई वर्षों तक नहीं मनाया गया। मूल धर्मोपदेश प्रेस में नहीं छपा था और लोग इसे भूल गये। अंत में यह हुआ कि शांत व्यक्तित्व वाली क्लेटन ने इस पर्व को बढ़ावा नहीं दिया, यहाँ तक कि किसी से इस के बारे में बात तक नहीं की.
दो महीने पहले, फेयरमोंट से 15 मील दूर पश्चिम वर्जीनिया के नगर ग्राफ्टन में जार्विस ने अपनी स्वर्गवासी माँ की याद में 'मदर्स डे' मनाया था। हो सकता है क्लेटन एन्ना जार्विस के 'मदर्स डे' की स्थापना हेतु किये गये प्रयासों से प्रेरित हुई हों.
