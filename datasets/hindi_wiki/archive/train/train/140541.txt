मुर्ग़ी का खेल, जिसे बाज़-बटेर खेल या बर्फ़ के टीले का खेल भी कहा जाता है, खेल सिद्धांत में दो प्रतिद्वंदियों के बीच होने वाला एक प्रकार का संघर्ष है। इसमें दोनों के बीच में एक ऐसी प्रतियोगिता शुरू हो जाती है जिसमें दोनों में से कोई भी पीछे नहीं हटना चाहता लेकिन किसी के भी न हटने पर दोनों को भारी हानि होती है।
इसमें 'मुर्ग़ी' का नाम उस खेल से आया है जिसमें दो वाहन-चालक तेज़ी से अपने-अपने वाहन एक-दूसरे की तरफ़ दौड़ते हैं। दोनों में से एक को हार मानकर अलग मुड़ना होगा, वरना टकराव में दोनों की मौत भी हो सकती है। लेकिन जो भी पहले हट गया वह 'मुर्ग़ी', यानि बुज़दिल या डरपोक, माना जाएगा। यह 'मुर्ग़ी का खेल' वाला नाम राजनीति और अर्थशास्त्र में अधिक प्रयोग होता है। मसलन अक्टूबर 1962 में हुए क्यूबाई मिसाइल संकट में सोवियत संघ और संयुक्त राज्य अमेरिका के बीच तनाव लगातार बढ़ता गया और अगर कोई पीछे न हटता हो परमाणु प्रलय हो सकता था, लेकिन उसमें सोवियत संघ ने पीछे पाँव खींच लिए। जीवविज्ञान में इसे 'बाज़-बटेर का खेल' बुलाया जाता है और उन परिस्थितियों में देखा जाता है जब किसी एक सांझे साधन के प्रयोग के लिए या तो प्रतिद्वंदी सहयोग कर सकते हैं या फिर मुक़ाबला।
इस खेल में अक्सर दोनों खिलाड़ियों के मन में दुविधा बनी होती है। अगर लगे कि दूसरा डरकर हट जाएगा तो डटे रहना चाहिए। जो हट जाता है उसे हुई हानि में दूसरे का अपमान भी शामिल होता है, क्योंकि दूसरा बहादुर लगता है जबकि हटने वाला डरपोक लगता है। लेकिन अगर दोनों यही सोचकर अंत तक डटे रहें तो दोनों का ही भारी नुकसान हो सकता है।
