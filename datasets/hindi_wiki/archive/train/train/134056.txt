बिनाका गीतमाला भारतीय फिल्मी संगीत का सबसे पहला काउंट डाउन कार्यक्रम था रेडियो पर| 1950 और 1960 के दशक फिल्म, फिल्म संगीत और रेडियो के दशक थे| फिल्म और रेडियो के अलावा कोई और विशेष साधन नहीं था उन दिनों मनोरंजन का| लोकप्रिय फिल्मी गीतों पर आधारित एक कार्यक्रम प्रसारित होता था उन दिनों रेडियो सीलोन से - बिनाका गीतमाला| फिल्मी गीतों से सम्बंधित सबसे लोकप्रिय कार्यक्रम था ये उस समय का| हर बुधवार को रात 8 बजे से 9 बजे तक बिनाका गीतमाला सुनने के लिये लोग रेडियो से चिपक जाया करते थे| मेलोडियस धुनों और मधुर कंठस्वरों का संगम श्रोताओं को पूरे एक घंटे तक भाव विभोर बनाये रखता था।
बिनाका गीतमाला का पहला कार्यक्रम सन् 1952 के अंतिम सप्ताह में प्रसारित हुआ था। महल, नागिन, उड़न खटोला जैसे फिल्मों, जिनकी आत्माओं में केवल मधुर संगीत बसता था, का जमाना था वो| मधुर गीतों के साथ उद्घोषक अमीन सयानी के विशेष अंदाज ने मोह लिया श्रोताओं को और अपने पहले ही प्रसारण से बिनाका गीतमाला सर्वाधिक लोकप्रिय कार्यक्रम बन गया रेडियो का| सन् 1952-53 तक केवल 7 गाने प्रसारित किये जाते थे इस कार्यक्रम में और गीतों को लोकप्रियता का दर्जा भी नहीं दिया जाता था। सन् 1954 से बिनाका गीतमाला काउंट डाउन कार्यक्रम बन गया और गानों को रेटिंग दिया जाने लगा| उस सन् के पहले कार्यक्रम में तलत महमूद का गाया गीत ‘जायें तो जायें कहाँ…..’ शीर्ष गीत था।
लोकप्रियता ही मुख्य आधार होता था गानों के रेटिंग का| गीतों के रेकॉर्ड के बिक्री के आंकड़े एकत्रित किये जाते थे लोकप्रियता के निर्धारण के लिये और श्रोताओं के मत भी लिये जाते थे| परंतु बाद में यह पता चलने पर कि कई गानों के लिये श्रोतागण फर्जी नामों के अनेक मतपत्र भेज देते हैं, व्होटिंग की पद्धति को समाप्त कर दिया गया|
बिनाका गीतमाला के नाम को दो बार बदला गया, पहले सिबाका गीतमाला और बाद में कोलगेट गीतमाला के रूप में| बाद में सिबाका गीतमाला का प्रसारण रेडियो विविध भारती से भी किया जाने लगा पर विविध भारती में इसका नाम सिबाका संगीतमाला हुआ करता था।कोई भी गाना 25 बार बजने के बाद रिटायर कर दिया जाता था, गाना बजने के पायदानो की संख्या को जोड़ कर उसकी रेटिंग वार्षिक आधार पर तय की जाती थी तथा दिसंबर के आखिरी बुधवार को बिनाका गीतमाला सरताज गीत बजता था।
इस कार्यक्रम के शुरू होने के वर्ष 39 बाद टेलीविजन पर फिल्मी गीतों के काउंट डाउन कार्यक्रम सुपरहिट मुकाबला शुरू हो जाने के कारण इसका लोगों में प्रभाव कम होने लगा और कार्यक्रम के 42वें वर्ष में इस कार्यक्रम को बंद कर दिया गया|
विविध भारती
