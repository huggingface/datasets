कनिमोझी करुणानिधि एक तमिल कवयित्री, पत्रकार और राजनीतिज्ञ हैं। वह संसद की सदस्य के रूप में, राज्यसभा में तमिलनाडु का प्रतिनिधित्व करती हैं। कनिमोझी, तमिलनाडु के पूर्व मुख्यमंत्री करुणानिधि की तीसरी पत्नी रजति अम्मल की बेटी हैं। वह कनिमोझी के नाम से पहचाना जाना पसंद करती हैं।
वह द्रविड़ मुनेत्र कझगम की सदस्य हैं और डीएमके की कला, साहित्य और बुद्धिवाद शाखा की प्रमुख हैं और अपने पिता की "साहित्यिक उत्तराधिकारी के रूप में देखी जाती हैं। इनके सौतेले भाई एम. के. अझागिरी और एम. के. स्टालिन क्रमशः तमिलनाडु के रसायन एवं उर्वरक मंत्री और उपमुख्यमंत्री हैं।
कनिमोझी के नाम को हिन्दी प्रेस में विभिन्न वर्तनियों से प्रस्तुत किया जाता है और उनके नाम को लेकर भ्रम की स्थिति बनी हुई है। हिन्दी प्रेस द्वारा उन्हें कनिमोझी, कानिमोझी, कणिमोजी, कणिमोज़ी, कनिमोड़ी, कनिमोरी, कनिमोई आदि नामों से पुकारा जाता है। यह स्थिति उनके सौतेले भाई एम. के. अझागिरी के नाम को लेकर भी है। 
कनिमोझी चेन्नई के चर्च पार्क के प्रजेंटेशन कान्वेंट स्कूल की छात्रा रहीं और बाद में उन्होंने मद्रास विश्वविद्यालय के एथिराज महिला कॉलेज से अर्थशास्त्र में परास्नातक किया। 1989 में शिवकासी के व्यवसायी अथिबन बोस से उनका विवाह हुआ। उनसे तलाक के बाद, उन्होंने 1997 में सिंगापुर के तमिल लेखक जी.अरविंदन से शादी की।
न्यूयॉर्क टाइम्स के एक लेख में यह दावा किया गया कि कनिमोझी का पूर्व दूरसंचार मंत्री ए. राजा के साथ गहरा संबंध था।
राजनीति में प्रवेश करने से पहले, कनिमोझी पत्रकारिता के विभिन्न पहलुओं से जुड़ी थीं, जैसे द हिंदू में उप संपादक, कुंगूमाम की एडिटर इंचार्ज और सिंगापुर के तमिल अखबार तमिल मुरासू की फीचर संपादक।
कनिमोझी ने तमिल में कविताएं भी लिखी हैं और अन्य तमिल कविताओं का अंग्रेजी में अनुवाद किया है। उनकी स्वयं की साहित्यिक कृतियों को अंग्रेजी, तेलुगू, कन्नड़ और मलयालम जैसी विभिन्न भाषाओं में अनुदित किया गया है।
जुलाई 2007 में, कनिमोझी को भारतीय संसद की राज्यसभा के लिए निर्वाचित किया गया। वे स्वास्थ्य व परिवार कल्याण समिति, ग्रामीण विकास समिति, महिला सशक्तिकरण पर बनी समिति, बाल सदस्यों पर संसदीय मंच और मानव संसाधन विकास मंत्रालय की सलाहकार समिति की सदस्य के रूप में कार्य करती हैं।
कनिमोझी को संपूर्ण तमिल मुद्दों और विशेष रूप से श्रीलंकाई तमिलों के समर्थन के लिए जाना जाता है। कनिमोझी महिला सशक्तिकरण कार्यक्रमों का आयोजन करने में भी भाग लेती हैं और वह विकलांगों तथा विपरीतलिंगी लोगों के कल्याण में भी रुचि लेती हैं। 2005 में, उन्होंने कार्थी चिदंबरम के साथ मिलकर स्वतंत्र भाषण का समर्थन करने वाले एक पोर्टल की स्थापना की।2007 में, कनिमोझी ने चेन्नई संगमम के विचार की कल्पना की, यह एक वार्षिक तमिल सांस्कृतिक महोत्सव है जो आमतौर पर पोंगल के समय मनाया जाता है। 
वे तमिलनाड़ु के ग्रामीण क्षेत्रों में छोटे शहरों, कस्बों और गांवों के युवा लोगों को रोजगार मुहैया कराने के लिए कलाईनार 85 के बैनर तले रोजगार मेले आयोजित करने के डीएमके के प्रयासों की भी अगुवाई करती हैं। डीएमके के अध्यक्ष कलाईनार करूणानिधि का जन्मदिन मनाने के लिए 2008 में करियापट्टी में एक छोटे रोजगार आयोजन से शुरू होने वाले इन रोजगार मेलों ने अब तक पांच जिलों के 70,000 बेरोजगार युवाओं को नौकरियां प्रदान की हैं। यह मेले जिन स्थानों पर आयोजित किए गए हैं उनमें शामिल हैं नागेरकॉइल, वैल्लोर, उधगममंडलम, विरधूनगर, कुड्डालोर, तिरूचिरापल्ली और तिरूनेलेवली। उनकी योजना पूरे तमिलनाडु में ऐसे रोजगार मेले आयोजित करने की है।
कनिमोझी ने बॉम्बे जयश्री के साथ तमिलनाड़ु के सिलाप्पाडिकारम नाम के एल्बम में भी काम किया है जो इसी नाम के तमिल महाकाव्य पर आधारित है।
2010 के नीरा राडिया टेपों में कनिमोझी को कथित तौर पर केन्द्रीय कैबिनेट में ए. राजा के लिए दूरसंचार और आईटी मंत्री पद दिलवाने की पैरवी करते दर्शाया गया है।
