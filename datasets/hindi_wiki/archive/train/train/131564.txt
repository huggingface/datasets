यौगिक आँख कीटों और क्रस्टेशिया जैसे सन्धिपादों में दृश्य बोध का एक शारीरिक अंग होता है। इसमें ओमाटिडिया कहलाने वाली हज़ारों प्रकाश के रंग व चमक का बोध करने वाली अलग इकाईयाँ होती हैं, जिनमें प्रत्येक में अलग कोर्निया, लेंस और प्रकाश संवेदक कोशिकाएँ होती हैं। किसी सन्धिपाद द्वारा देखी जाने वाली छवियाँ इन हज़ारों ओमाटिडिया द्वारा एकत्रित जानकारी को सम्मिश्रित कर के बनती हैं। मानवों व अन्य प्राणियों की आँख की तुलना में यौगिक आँख का छवि विभेदन कमज़ोर होता है लेकिन उसका दृष्टिकोण विस्तार, तेज़ हिलावट को भाँपने की क्षमता और कभी-कभी प्रकाश में ध्रुवण भाँपने की क्षमता अधिक होती है।
