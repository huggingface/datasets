सइहा या सियाहा भारतीय राज्य मिज़ोरम के सइहा ज़िले का मुख्यालय है। यह मिज़ोरम के तीन स्वायत्त ज़िला परिषद में एक मारा स्वायत्त ज़िला परिषद का मुख्यालय भी है।
सइहा शब्द मारा भाषा के 'सइ' तथा 'हा' शब्दों से मिलकर बना है जहाँ सइ का अर्थ मसिया से है, जिसका अर्थ हाथी होता है, तथा हा का अर्थ दांत से है। अतः इसका शाब्दिक अर्थ हाथीदांत है। इस स्थान पर बड़ी मात्रा में हाथीदांत पाये जाते हैं। इसका स्थानीय लोगों ने नाम सियाहा दिया है जबकि मिज़ो लोग सइहा कहते हैं।
सइहा कस्बा 22°29′N 92°58′E / 22.48°N 92.97°E / 22.48; 92.97 निर्देशांकों पर स्थित है तथा इसकी समुद्र तल से औसत ऊँचाई 729 मीटर है। 
भारत की जनगणना 2011 के अनुसार सइहा कस्बे की जनसंख्या 25,110 है, जिसमे 12,741 पुरुष तथा 12,369 महिलाएँ हैं। 6 वर्ष से कम के बच्चों की जनसंख्या 3,796 है, जो कि कस्बे की जनसंख्या का 15.12% है। कस्बे की लिंगानुपात दर 971 है जो कि मिज़ोरम राज्य की औसत 976 की तुलना में कम है। यहाँ पर साक्षरता दर 95.10% है, जो कि राज्य की औसत दर 91.33% से अधिक है। पुरुष साक्षरता दर 96.09% तथा महिला साक्षरता दर 94.09% है।
यहाँ का प्रमुख बहुसंख्यक धर्म ईसाई है, जो कि कुल जनसंख्या का 95.15% है। अन्य अल्पसंख्यक धर्म हिन्दू 2.97%, मुस्लिम 1.64%, बौद्ध 0.15%, सिक्ख 0.03%, जैन 0.01% तथा अन्य 0.01% हैं। 0.04% लोगों ने अपने धर्म का उल्लेख नहीं किया है।
यहाँ का एकमात्र कॉलेज सइहा कॉलेज है, जो मिज़ोरम विश्वविद्यालय से सम्बद्ध है। इसके अतिरिक्त प्राथमिक व माध्यमिक शिक्षा के लिये कई सरकारी तथा निजी विद्यालय हैं।
पवन हंस हेलिकॉप्टर सेवा सइहा को अइज़ोल से हवाई मार्ग द्वारा जोड़ती है। सड़क मार्ग से राष्ट्रीय राजमार्ग 54 द्वारा अइज़ोल की दूरी 378 किमी है, जो कि नियमित बस तथा जीप सेवा द्वारा जुड़ी है। 
