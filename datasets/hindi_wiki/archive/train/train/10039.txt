डब्ल्यू ऍम कॅक वेधशाला संयुक्त राज्य अमेरिका के हवाई राज्य में स्थित एक दो-दूरबीनों वाली खगोलीय वेधशाला है। हवाई प्रशांत महासागर में स्थित एक द्वीपों वाला राज्य है और कॅक वेधशाला उसके एक द्वीप पर स्थित माउना केआ नामक पहाड़ी के शिखर के समीप लगभग 4,145 मीटर की ऊँचाई पर स्थित है। यह विश्व की सबसे बड़ी खगोलीय दूरबीनों में से एक है। अपने दूर-दराज़ व ऊँचे स्थान, बड़े प्रकाशिकी उपकरणों और नई तकनीकों वाले यंत्रों के कारण यह अंतरिक्ष अनुसंधान के लिये एक बहुत महत्वपूर्ण वेधशाला मानी जाती है।
इस वेधशाला को स्थापित करने के लिये सन् 1985 में हॉवर्ड बी कॅक ने अपने पिता के स्मरण में बनाई "डब्ल्यू ऍम कॅक निधि" से 7 करोड़ अमेरिकी डॉलर का चंदा दिया था। इन्हीं के नाम पर वेधशाला का नाम रखा गया। 'कॅक' शब्द में 'ऍ' स्वर के उच्चारण पर ध्यान दें - यह 'ए' और 'ऐ' के उच्चारण से अलग है और इन तीनों की तुलना अंग्रेज़ी के 'पैन', 'पेन' और 'पॅन' से देखी जा सकती है।
