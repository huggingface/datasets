
कूहिस्तोनी-बदख़्शान स्वशासित प्रान्त या विलोयत-इ मुख़्तोर-इ कूहिस्तोनी-बदख़्शान ताजिकिस्तान की एक स्वशासित विलायत है। यह प्रान्त ताजिकिस्तान के दक्षिण-पूर्व में स्थित है। इसका कुल क्षेत्रफल 64,200 वर्ग किमी है और सन् 2008 में इसकी आबादी 2.18 लाख अनुमानित कि गई थी। कूहिस्तोनी-बदख़्शान की राजधानी ख़ोरूग़ शहर है। इस प्रान्त का पुराना नाम गोर्नो-बदख़्शान हुआ करता था।
'बदख़्शान' में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़याल' और 'ख़रीद' शब्दों के 'ख़' से मिलता है। हिन्दी-उर्दू और फ़ारसी में 'कोह' का अर्थ 'पर्वत' होता है, जैसे 'कोह-इ-नूर' का अर्थ है 'नूर' का 'कोह' । 'कूहिस्तोनी' ताजिकी भाषा में 'कोहिस्तानी' कहने का लहजा है। इस प्रान्त के पुराने नाम 'गोर्नो-बदख़्शान' का 'गोर्नो' शब्द रूसी भाषा के 'गोर्नीय' शब्द का रूप है जिसका मतलब भी 'पर्वतीय' होता है। इस तरह 'कूहिस्तोनी-बदख़्शान' और 'गोर्नो-बदख़्शान' दोनों का अर्थ 'पर्वतीय बदख़्शान' है। ध्यान दीजिये कि पड़ोसी देश अफ़्ग़ानिस्तान में भी एक बदख़्शान प्रान्त है, जिसकी सीमाएँ कूहिस्तोनी-बदख़्शान से लगती हैं।
पामीर पर्वतमाला में स्थित कूहिस्तोनी-बदख़्शान राज्य का बड़ा भाग एक दुर्गम पहाड़ी इलाक़ा है, जिस वजह से यहाँ आबादी भी कम है। यह प्रान्त पूरे ताजिकिस्तान के क्षेत्रफल का 45% है लेकिन यहाँ उस देश के केवल 3% लोग रहते हैं। यहाँ बसने वाले अधिकाँश लोग ताजिकी नहीं बल्कि पामीरी समुदाय के हैं। उनके अलावा यहाँ किरगिज़ लोग और अन्य समुदाय भी बसते हैं। यहाँ कि राजधानी ख़ोरूग़ इस प्रान्त का सबसे बड़ा शहर भी है और इसमें 2008 में केवल 29,000 लोगों की आबादी थी। यहाँ पामीरी भाषा-परिवार की बहुत सी बोलियाँ बोली जाती हैं। इस प्रान्त को बाहार की दुनिया से केवल दो अच्छी सड़कें जोड़तीं हैं और दोनों ही पामीर राजमार्ग का हिस्सा हैं। एक ख़ोरूग़ से ओश शहर और दूसरी ख़ोरूग़ से दुशान्बे जाती है। एक तीसरी सड़क पूर्व की ओर चीन के शिनजियांग प्रान्त के ताश्कुरग़न नगर भी जाती है लेकिन वह बहुत ही ऊबड़-खाबड़ है। नक़्शे में देखने से कूहिस्तोनी-बदख़्शान का दक्षिणी छोर पाकिस्तान के बहुत ही पास है लेकिन उनके बीच से अफ़्ग़ानिस्तान का वाख़ान गलियारा निकलता है, जो कुछ भागों में केवल 16 किलोमीटर चौड़ा है लेकिन जिसे भयंकर पर्वतों की वजह से पार करना लगभग नामुमकिन है।
 सुग़्द प्रान्त · ख़तलोन प्रान्त · गणतंत्र-अधीन ज़िले · कूहिस्तोनी-बदख़्शान स्वशासित प्रान्त 
