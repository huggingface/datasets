
कॅप्लर-69 पृथ्वी से 2,700 प्रकाश-वर्ष की दूरी पर आकाश में हंस तारामंडल के क्षेत्र में स्थित एक हमारे सूरज के जैसा G-श्रेणी का मुख्य अनुक्रम तारा है। 18 अप्रैल 2013 को वैज्ञानिकों ने इसके इर्द-गिर्द दो ग्रहों की मौजूदगी ज्ञात होने की घोषणा करी। शुरु में उनका अनुमान था कि इनमें से एक 'कॅप्लर-69सी' द्वारा नामांकित ग्रह इस ग्रहीय मंडल के वासयोग्य क्षेत्र में स्थित है लेकिन बाद में यह स्पष्ट हुआ कि यह वास-योग्य क्षेत्र से अन्दर है। इसका अर्थ था कि यह हमारे सौर मंडल के शुक्र जैसी परिस्थितियाँ रखता होगा और यहाँ जीवन का पनप पाना बहुत कठिन है।
कॅप्लर-69 G-श्रेणी का तारा है। इसका द्रव्यमान हमारे सूरज का 81% और व्यास हमारे सूरज के व्यास का 93% है। इसका सतही तापमान 5638 कैल्विन है जो हमारे सूरज के 5778 कैल्विन के सतही तापमान के आसपास ही है। पृथ्वी से इसकी चमक लगभग +13.7 मैग्नीट्यूड मापी गई है जो इतनी धुंधली है कि बिना दूरबीन के नहीं देखी जा सकती।
