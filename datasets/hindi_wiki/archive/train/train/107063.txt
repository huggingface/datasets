बिल्ली लोचन नीहारिका या बिल्ली की आँख नीहारिका, जिसे ऍन॰जी॰सी॰ 6543 और कैल्डवॅल 6 भी कहा जाता है, एक ग्रहीय नीहारिका है जो आकाश में शिशुमार तारामंडल के क्षेत्र में नज़र आती है। यह ज्ञात नीहारिकाओं में बहुत ही पेचदार मानी जाती है और हबल अंतरिक्ष दूरबीन द्वारा जांच में इसके अंदर बहुत से गाँठ, फव्वारे, बुलबुले और चाप जैसे ढाँचे दिखें हैं। नीहारिका के केंद्र में एक रोशन और गरम तारा स्थित है। लगभग 1000 वर्ष पूर्व इस तारे ने अपनी बाहरी परते खो दीं जो अब नीहारिका बनकर इसके इर्द-गिर्द स्थित हैं। बिल्ली लोचन नीहारिका के जटिल उलझेपन को देखकर कुछ वैज्ञानिकों की सोच है कि शायद केन्द्रीय तारा एक तारा नहीं बल्कि द्वितारा हो, हालांकि इसके लिए अभी कोई प्रमाण नहीं मिला है।
बिल्ली लोचन नीहारिका पृथ्वी से क़रीब 3,300 प्रकाश वर्षों की दूरी पर है। पृथ्वी से देखी गई इसकी चमक लगभग +8.1 मैगनिट्यूड पर मापी गई है, जो एक नीहारिका के लिए काफ़ी अधिक है।
वैज्ञानिक जाँच ने पाया है कि इसकी गैस, प्लाज़्मा और धूल तब बिखरी जब यहाँ स्थित एक लाल दानव तारे ने इन्हें अपने बाहर उछाल दिया। नीहारिका के बादल का बाहरी हिस्सा कम घना है और लगभग 15,000 कैल्विन के तापमान पर है जबकि इसका अंदरूनी भाग 5,000 कण प्रति सेमी3 का अधिक घनत्व रखता है और 7,000-9,000 कैल्विन के तापमान पर है। नीहारिका के बीच में एक O7 श्रेणी का वुल्फ़-रायेट तारा है जो 80,000 कैल्विन का सतही तापमान रखता है। चमक के हिसाब से इस केन्द्रीय तारे की निहित चमक सूरज से 10,000 गुना है जबकि इसका व्यास सूरज का केवल 0.65 गुना है। वर्णक्रम जाँच के अनुसार इस से 1,900 किमी प्रति सैकिंड की एक भयंकर तारकीय आंधी चल रही है जिसमें 10 खरब टन सामग्री प्रति सैकिंड तारे से उखड़कर नीहारिका के बादल में जा रही है। इस समय तारे का द्रव्यमान लगभग सूरज के द्रव्यमान के बराबर माना जाता है, लेकिन वैज्ञानिकों का अनुमान है कि शुरू में इस तारे का द्रव्यमान सूरज का 5 गुना था। इस से यह भी अंदाज़ा लगाया गया है कि यह नीहारिका संभवतः 1000 ± 260 साल से बन रही है।
बिल्ली लोचन नीहारिका की खोज 15 फ़रवरी 1786 को ब्रिटिश खगोलशास्त्री विलियम हरशॅल ने की थी। तब से इसका अध्ययन ऍक्स किरणों से लेकर सुदूर अधोरक्त में पूरे वर्णक्रम में किया गया है। इसके रूप की तुलना वैज्ञानिकों ने बिल्ली की आँख से की है, जिस से इसका नाम पड़ा।
