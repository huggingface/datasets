वीर बल्लाला तृतीय, वर्तमान में दक्षिण भारत के कर्नाटक नाम से जाने जानेवाले क्षेत्र पर शासन करने वाले होयसला साम्राज्य के अंतिम महान शासक थे। वीर बल्लाला के सेनापति हरिहर तथा बुक्काराया को कन्नड़ लोककथाओं में संभवतः विजयनगर साम्राज्य के संस्थापक के रूप में बेहतर तरीके से जाना जाता है। उन्होंने काफी अनिश्चितता भरे राजनीतिक और सांस्कृतिक काल में शासन किया था, जब दक्खन और दक्षिण भारत के अन्य सभी प्रमुख हिन्दू साम्राज्यों ने इस्लामी आक्रमण के सामने घुटने टेक दिए थे।
बल्लाला तृतीय ने वीर पांड्या की बजाय सुंदर पांड्या को ही पांड्या राजा नियुक्त करके तमिल देश के मामलों को सफलतापूर्वक हल किया। यह 1311 की बात है। हालांकि तमिल मामलों में उलझने के कारण उनकी उत्तरी सीमाएं असुरक्षित हो गयीं और दिल्ली के सुल्तान अलाउद्दीन खिलजी के सेनापति मलिक काफूर द्वारा आक्रमण किये जाने का खतरा मंडराने लगा. हलेबीडु पर हमला करके उसे पूरी तरह लूट लिया गया। वीर बल्लाला को दिल्ली के सुल्तान के हाथों पराजय स्वीकार करनी पड़ी और उनके पुत्र वीर वीरुपक्ष बल्लाला को शांति स्थापित करने के प्रतीक स्वरूप दिल्ली भेजा गया। उनके पुत्र 1313 में वापस लौटे.
1318 तक, सेउना साम्राज्य को पूर्णतया नष्ट कर दिया गया था और देवगिरी पर दिल्ली सल्तनत का कब्जा हो गया था।तुंगभद्रा नदी के मुहाने पर स्थिति काम्पिल्य नामक एक छोटा राज्य, जिसकी राजधानी कुम्माता, केन्द्र बिंदु के रूप में उभर कर सामने आया। वीर बल्लाला तृतीय ने काम्पिल्य पर नियंत्रण प्राप्त करने के लिए लड़ाई की लेकिन उन्हें सफलता हाथ नहीं लगी. बल्लाला तृतीय ने दिल्ली के सुल्तान को समर्थन देना भी बंद कर दिया था, जिसने बल्लाला तृतीय को सबक सिखाने के उद्देश्य से 1327 में हलेबीडु के खिलाफ एक अभियान छेड़ दिया. 1336 तक दिल्ली के सुल्तान द्वारा दक्षिण भारत की सभी हिंदू सल्तनतों को पराजित कर उनके बड़े क्षेत्रों पर कब्जा कर लिया गया। मदुरै सल्तनत का भी गठन किया गया। तिरुवन्नामलाई को अपनी नई राजधानी घोषित कर वीर बल्लाला तृतीय ने अपनी बची-खुची संपूर्ण शक्ति के साथ, हिंदू दक्षिण भारत के ऊपर एक विदेशी शक्ति के शासन के खिलाफ जंग का एलान कर दिया. मुस्लिम आक्रमण को टक्कर देने के इरादे से बल्लाला तृतीय ने तुंगभद्रा नदी के तट पर होसपट्टना नामक दूसरी राजधानी की स्थापना की जिसे बाद में विजयनगर नाम दे दिया गया।
वीर बल्लाला को उनके प्रमुख परामर्शदाता संगमा का उत्कृष्ट समर्थन प्राप्त था। संगमा तुंगभद्रा नदी के तट पर हम्पी शहर के निकट स्थित होयसला साम्राज्य के कुछ हिस्सों के संरक्षक थे। संगमा के सबसे बड़े पुत्र हरिहर प्रथम को होयसला साम्राज्य के उत्तरी हिस्सों का "महामंडलेश्वर", अर्थात कई छोटे शासकों का सरदार नियुक्त किया गया। 
1336 में, हक्का और बुक्का के सैन्य नेतृत्व में होयसला साम्राज्य अपने उत्तर में दिल्ली के सुल्तान के हमलों और अतिक्रमण का सफलतापूर्वक सामना करने में सफल रहा. वीर बल्लाला ने मदुरै क्षेत्र में सुल्तान की संपत्तियों पर हमला करने के लिए स्वयं एक सैन्य अभियान का नेतृत्व किया। दिल्ली सल्तनत के ऊपर होयसला की जीत के बाद, बुक्का को पुनर्-एकीकृत साम्राज्य का युवराज घोषित कर दिया गया।
1336 की लड़ाई में जीते गए नए क्षेत्रों के साथ होयसला साम्राज्य को विजयनगर साम्राज्य के नाम से जाना गया। एक शताब्दी बाद विजयनगर साम्राज्य को राजा कृष्णादेवराय के शासनकाल में राजनीतिक, सैन्य, संगीत और साहित्यिक क्षेत्रों में की गयी अपनी उन्नति के कारण प्रसिद्धि मिली. विजयनगर साम्राज्य की स्थापना के बाद, वीर बल्लाला तृतीय दिल्ली के सुल्तान द्वारा किये जाने वाले आक्रमण के प्रयासों का जवाब देने के लिए मदुरै वापस आये. 1343 में सल्तनत के खिलाफ होने वाली कई छोटी लड़ाइयों में से एक में वीर बल्लाला की मृत्यु हो गयी। इस प्रकार होयसला के अंतिम महान राजा का जीवन समाप्त हुआ।
