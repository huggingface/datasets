भूवैज्ञानिक प्लेट विवर्तनिकी में संमिलन सीमा वह सीमा होती है जहाँ पृथ्वी के स्थलमण्डल के दो भौगोलिक तख़्ते एक दूसरे की ओर आकर टकराते हैं या आपस में घिसते हैं। ऐसे क्षेत्रों में दबाव और रगड़ से भूप्रावार का पत्थर पिघलने लगता है और ज्वालामुखी तथा भूकम्पन घटनाओं में से एक या दोनों मौजूद रहते हैं। संमिलन सीमाओं पर या तो एक तख़्ते का छोर दूसरे तख़्ते के नीचे दबने लगता है या फिर महाद्वीपीय टकराव होता है।
यदि संमिलन सीमा पर एक प्लेट दूसरे के नीचे खिसककर दबने लगे तो इस प्रक्रिया को निम्नस्खलन कहते है और उस दबी हुई प्लेट को निम्नस्खलित प्लेट कहते हैं। इस स्थिति में ऊपर चढ़ी हुई प्लेट को उपरस्खलित प्लेट कहते हैं। एशिया में भारतीय प्लेट के यूरेशियाई प्लेट की संमिलन सीमा पर भारतीय प्लेट के निम्नस्खलन से ही हिमालय व तिब्बत के पठार की उच्चभूमि का निर्माण हुआ है।
जब दो तख़्ते टकराते हैं, और यदी एक महासागरीय हो और दूसरा महाद्वीपीय हो, तो महाद्वीपीय तख़्ता आम तौर पर महासागरीय तख़्ते से कम घना होता है। इसलिये, सामान्यतः महासागरीय तख़्ता दूसरे तख़्ते के नीचे डूबता है। ऐसी स्थितियों में एक ओर तो गहरा महासागरीय गर्त बन जाता है और दूसरी ओर एक पर्वतमाला बन जाती है। ठीक यही प्रशांत महासागर में महासागरीय नाज़का प्लेट के महाद्वीपीय दक्षिण अमेरिकी प्लेट के साथ बनी संमिलन सीमा पर हुआ है। अत्यंत दबाव के कारण यहाँ पत्थर पिघलकर लावा बन जाता है और भारी मात्रा में गैस भी बनती है। इस कारणवश इन पर्वतमालाओं के कुछ पर्वत विश्व के सबसे विस्फोटक ज्वालामुखिओं में गिने जा सकते है। दक्षिण अमेरिका की ऐन्डीज़ पर्वतमाला के सक्रीय ज्वालामुखी नाज़का व दक्षिण अमेरिकी तख़्तों में हो रही इसी आपसी प्रक्रिया का नतीजा हैं।
महासागरीय-महाद्वीपीय
महाद्वीपीय-महाद्वीपीय
महासागरीय-महासागरीय
