
Tigris striatus Severtzov, 1858
भालू या रीछ उरसीडे परिवार का एक स्तनधारी जानवर है। हालाँकि इसकी सिर्फ आठ ज्ञात जातियाँ हैं इसका निवास पूरी दुनिया में बहुत ही विस्तृत है। यह एशिया, यूरोप, उत्तर अमेरिका और दक्षिण अमेरिका के महाद्वीपों में पाया जाता है। देखने में, सभी भालुओं के आम लक्षणों में बड़ा शरीर, मोटी टाँगे-बाज़ू, लम्बा बुक्क, पूरे बदन पर घने बाल और पाँव में सख़्त नाख़ून शामिल हैं। ध्रुवी भालू अधिकतर मांस-मछली ही खाता है और बड़ा पांडा सिर्फ़ बांस के पत्ते-टहनियाँ खाता है, लेकिन भालुओं की अन्य छह जातियाँ सर्वाहारी होती हैं और मांस और वनस्पति दोनों खाती हैं।
भालू झुण्ड के बजाय अकेला रहना पसंद करते हैं। केवल बच्चे जनने के लिए नर और मादा साथ करते हैं और फिर अलग हो जाते हैं। बच्चों के पैदा होने के बाद, ये छोटे भालू कुछ समय के लिए अपनी माँ का साथ रखते हैं। भालू ज़्यादातर दिन के समय ही सक्रिय होते हैं, हालाँकि कभी-कभी रात को भी घूमते हुए या खाना ढूंढते हुए पाए जा सकते हैं। इनकी सूंघने की शक्ति बहुत तीव्र होती है। देखने में भारी-भरकम लगने के बावजूद भालू तेज़ी से दौड़ सकते हैं और इनमें पेड़ों पर चढ़ने और पानी में तैरने की भी अच्छी क्षमता होती है। ये अक्सर ग़ुफ़ाओं या ज़मीन में बड़े गड्ढों में अपना घर बनाते हैं। भालू की कुछ जातियाँ शीतनिष्क्रियता प्रदर्शित करती हैं।
संस्कृत में भालू को "ऋक्ष" कहते हैं, जिस से "रीछ" शब्द उत्पन्न हुआ है। अंग्रेज़ी में भालू को "बेयर" कहते हैं। फ़ारसी में भालू के लिए "ख़ुर्स" शब्द है, जिसमें 'ख़' का उच्चारण ध्यान देने योग्य है। यूनानी में इसके लिए "आर्क्तोस" शब्द है और लातिनी में "उर्सुस" । ध्यान दीजिये कि रीछ, ऋक्ष, ख़ुर्स, आर्क्तोस और उर्सुस सभी आदिम-हिन्द-यूरोपीय भाषा के "ह्ऋत्कोस" शब्द से उत्पन्न हुए मिलते-जुलते सजातीय शब्द हैं।
