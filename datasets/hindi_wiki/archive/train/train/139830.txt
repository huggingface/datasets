थॉर: रैग्नारॉक 2017 की एक अमेरिकी सुपरहीरो फिल्म है, जो मार्वल कॉमिक्स के चरित्र थॉर पर आधारित है। इस फिल्म का निर्माण मार्वल स्टूडियो ने किया, और वॉल्ट डिज़्नी स्टूडियो मोशन पिक्चर्स द्वारा यह फिल्म वितरित की गई। यह फिल्म 2011 की थॉर, और 2013 की थॉर: द डार्क वर्ल्ड की अगली कड़ी है, और मार्वल सिनेमेटिक यूनिवर्स में सत्रहवीं फिल्म है। एरिक पियरसन, क्रेग काइल और क्रिस्टोफर योस्ट की टीम द्वारा लिखी गई यह फिल्म टाइका वाइटीटी द्वारा निर्देशित की गई है, और क्रिस हैमस्वर्थ, टॉम हिडलस्टन, केट ब्लैंचट, इडिस एल्बा, जेफ गोल्डब्लम, टेस्सा थॉम्पसन, कार्ल अर्बन, मार्क रफ़्लो, और एंथनी हॉपकिंस ने फिल्म में मुख्य भूमिकाएं निभाई हैं। थॉर: रैग्नारॉक में थॉर सकार ग्रह से बच निकलने का हरसम्भव प्रयास करता है, ताकि वह हेला तथा रैग्नारॉक से एस्गार्ड की रक्षा कर सके।
जनवरी 2014 थॉर शृंखला की तीसरी फिल्म की पुष्टि हुई थी, और उसी वर्ष काइल और योस्ट ने फिल्म की पटकथा पर काम शुरू कर दिया। हैम्सवर्थ और हिडलस्टन की भागीदारी की घोषणा अक्टूबर में हुई थी। डार्क वर्ल्ड के निदेशक एलन टेलर के मन करने के बाद वाईटीटी को एक साल बाद निर्देशक के रूप में फिल्म में शामिल किया गया। रफ़्लो पिछली एमसीयू फिल्मों की ही तरह हल्क की भूमिका निभाने के लिए शामिल हो गए, और फिर 2006 की कॉमिक कहानी "प्लैनेट हल्क" के तत्वों को भी रैग्नारॉक में शामिल किया गया। मई 2016 में हेला के रूप में ब्लैंचेट समेत बाकी कलाकारों की पुष्टि हुई, और जुलाई 2016 में पियरसन फिल्म से जुड़े। फिल्म की प्रिंसिपल फोटोग्राफी ऑस्ट्रेलिया के ब्रिस्बेन और सिडनी नगरों में अक्टूबर 2016 में खत्म हुई थी, और ऑक्सनफोर्ड के ग्राम रोड शो स्टूडियो का इसमें विशेष उपयोग रहा।
थॉर: रैग्नारॉक का प्रीमियर 10 अक्टूबर 2017 को लॉस एंजेलिस के एल कैपिटान थिएटर में हुआ था, और फिर इसे 3 नवंबर को 3डी, आईमैक्स और आईमैक्स 3डी प्रारूपों में संयुक्त राज्य अमेरिका में रिलीज़ किया गया। फिल्म को अत्यधिक सकारात्मक समीक्षा मिली; कई समीक्षकों ने इसे थॉर ट्राइलॉजी की सर्वश्रेष्ठ फिल्म घोषित किया; और वाइटीटी के निर्देशन, कलाकारों के प्रदर्शन, एक्शन दृश्य, साउंडट्रैक और फिल्म के हास्य प्रकरणों की प्रशंसा की। इस फिल्म ने कुल 854 मिलियन डॉलर कमाए, जिससे यह ट्राइलॉजी की सबसे ज्यादा कमाई करने वाली, और साथ ही 2017 की भी नौवीं सबसे ज्यादा कमाई करने वाली फिल्म बन गई।
सोकोविया की लड़ाई के दो वर्ष बाद भी, थॉर इन्फिनिटी स्टोन्स की खोज में असफल रहा है, और अब वह मोस्पेल्हाइम में अग्नि-राक्षस सरतर की कैद में है। सरतर थॉर को बताता है कि थोर के पिता ओडिन अब एस्गार्ड पर नहीं हैं, और जैसे ही सरतर ओडिन के कक्ष में जलती हुई अनन्त लौ में अपना मुकुट गिरायेगा, रैग्नारॉक द्वारा वह क्षेत्र तुरंत ही नष्ट हो जाएगा। थॉर सरतर को परास्त कर उसका मुकुट अपने पास रख लेता है, और मान लेता है कि उसने रैग्नारॉक को हमेशा के लिए रोक दिया है।
इसके बाद थॉर एस्गार्ड लौट आता है, जहाँ उसका भाई लोकी ओडिन के रूप में रह रहा होता है। थॉर लोकी को ओडिन की खोज में मदद करने के लिए मजबूर करता है, और पृथ्वी पर स्टीफन स्ट्रेंज के दिशानिर्देशों के साथ, वह नॉर्वे में ओडिन को ढूंढ लेता है। ओडिन उन्हें बताते हैं कि वह मर रहे हैं, और उनके मरते ही उनकी पहली संतान, हेला उनकी जेल से छूट जाएगी, जहाँ वह बहुत पहले सील कर दी गई थी। हेला एस्गार्ड की सेनाध्यक्ष थी, और उसने ओडिन के साथ नौ क्षेत्रों पर विजय प्राप्त की थी, लेकिन ओडिन को डर था कि उसकी महत्वाकांक्षा उसकी अच्छाइयों पर हावी होने लगी थी, इसलिए उन्होंने उसे कैद कर इतिहास से हमेशा के लिए मिटा दिया। कुछ समय बाद ओडिन की मृत्यु हो जाती है, और हेला कारावास से मुक्त होकर उन दोनों के सामने प्रकट हुई। उसने थॉर के हथौड़े, म्योल्निर को नष्ट कर दिया, और जब थॉर और लोकी बाईफ्रॉस्ट ब्रिज के माध्यम से भागने का प्रयास करने लगे, तो हेला ने उनका पीछा कर उन्हें मरने के लिए अंतरिक्ष में फेंक दिया। हेला एस्गार्ड में पहुंची, और वहां जाकर उसने एस्गार्ड की सेना को नष्ट कर दिया और वारियर्स थ्री की हत्या कर दी। इसके बाद उसने प्राचीन मृत योद्धाओं को पुनर्जीवित किया, जिनमें उसका विशाल भेड़िया फेनेर भी था, और एस्गार्डियन स्कर्ज को अपने निष्पादक के रूप में नियुक्त किया। हेला एस्गार्ड के साम्राज्य का विस्तार करने के लिए बाइफ्रॉस्ट का उपयोग करने की योजना बना रही थी, लेकिन हेमडाल ने बाइफ्रॉस्ट पुल को नियंत्रित करने वाली तलवार चुरा ली, और एस्गार्ड के बाकी नागरिकों के साथ छिप गया।
थॉर सकार पर जा गिरा, जो वॉर्महोल से घिरा हुआ कचरे का ग्रह था। दासों की एक व्यापारी, स्क्रैपर 142 ने ओबेडिएंस डिस्क की सहायता से थॉर को अपने नियंत्रण में कर लिया, और उसे सकार के शासक, ग्रैंडमास्टर को एक ग्लैडिएटर के रूप में बेच दिया, जिसके साथ लोकी पहले ही मित्र बन चुका था। थॉर ने 142 की पहचान एक वाल्करी के रूप में की, जो किसी समय एस्गार्ड पर मादा योद्धाओं की एक महान सेना की सदस्या हुआ करती थी, और उसके सभी साथी हेला से एस्गार्ड की रक्षा करते हुए मारे जा चुके थे। थॉर को ग्रैंडमास्टर ने अपनी कांटेस्ट ऑफ़ चैंपियंस प्रतियोगिता में भाग लेने के लिए मजबूर किया, जहाँ उसका सामना अपने पुराने दोस्त हल्क से हुआ। इस प्रतियोगिता में अपनी बिजली की शक्ति का प्रयोग कर जैसे ही थॉर हल्क पर भारी पड़ने लगा, ग्रैंडमास्टर ने छल से उसे बेहोश कर दिया, जिससे हल्क जीत गया। गुलाम रहते हुए ही थॉर ने हल्क और 142 को एस्गार्ड को बचाने में उसकी मदद करने के लिए मनाने का प्रयास किया, लेकिन दोनों में से कोई तैयार नहीं हुआ। मौका पाते ही थॉर महल से भाग निकला, और उस क्विनजेट में पहुंचा, जो हल्क को सकार लाया था। हल्क भी थॉर का पीछा करते हुए क्विनजेट में पहुंचा, जहां नताशा रोमनॉफ की एक रिकॉर्डिंग सुनकर वह सोकोविया के बाद पहली बार ब्रूस बैनर में वापस बदल गया।
ग्रैंडमास्टर ने 142 और लोकी को थोर और हल्क को ढूंढने का आदेश दिया, लेकिन लोकी 142 को वाल्करी के रूप में उसकी पिछली लड़ाइयां याद दिलाता है। थॉर की मदद करने का फैसला करते हुए 142 अपनी सद्भावना साबित करने के लिए लोकी को कैद कर लेती है। अकेला पीछे छूट जाने के डर से, लोकी समूह को ग्रैंडमास्टर के जहाजों में से एक चोरी करके सेने की बात कहता है। फिर वे लोग अन्य ग्लैडीएटरों को मुक्त करते हैं, जो कि कॉर्ग और मीक के नेतृत्व में ग्रांडमास्टर के विरुद्ध एक क्रांति का ऐलान कर देते हैं। लोकी ग्रैंडमास्टर से इनाम पाने के लिए फिर से अपने भाई को धोखा देने का प्रयास करता है, लेकिन थॉर उसकी चाल समझ जाता है, और उसे पीछे छोड़ वहां से चला जाता है, जहां कोर्ग और अन्य ग्लैडीएटर जल्द ही उसे ढूंढते थे। थोर, बैनर और 142 एस्गार्ड के एक वॉर्महोल से निकलकर अस्गर्द पहुँचते हैं, जहां हेला की सेनाएं बाइफ्रॉस्ट की तलवार के लिए हेमडॉल और एस्गार्ड के नागरिकों पर हमला कर रही होती हैं। बैनर फिर से हल्क में परिवर्तित होता है, और फेनेर को हरा देता है, जबकि थॉर और 142 स्कर्ज के नेतृत्व में पुनरुत्थित योद्धाओं से युद्ध करते हैं। लोकी और अन्य ग्लैडीएटर उनकी मदद करने के लिए आते हैं, और एस्गार्ड के नागरिकों को अपने जहाज पर आश्रय देते हैं; अपने कर्मों के पश्चाताप में स्कर्ज उन नागरिकों को बचाने के लिए आने प्राणों का बलिदान कर देता है। थॉर और हेला का आमना-सामना होता है, जिसमे थॉर अपनी दाहिनी आंख खो देता है और उसके बाद ओडिन के एक दर्शन में महसूस करता है कि केवल रैग्नारॉक ही हेला को रोक सकता है। जब हेला 142 और थॉर से लड़ रही होती है, तो लोकी सरतर के ताज का पता लगाकर और उसे अनंत लौ में डाल देता है, और इससे सरतर पुनर्जीवित होकर एस्गार्ड को नष्ट कर देता है, और इसमें हेला की भी मृत्यु हो जाती है।
थॉर और अन्य लोग ग्रैंडमास्टर के जहाज पर एस्गार्ड के शेष नागरिकों के साथ बच निकलते हैं। थॉर, जो अब ओडिन की मृत्यु के बाद अस्गर्द का राजा है, अपने लोगों को पृथ्वी पर ले जाने का फैसला करता है। मध्य-क्रेडिट दृश्य में, एक बड़ा अंतरिक्ष यान उनके जहाज के सामने आ जाता है। पोस्ट-क्रेडिट दृश्य में, ग्रैंडमास्टर अपने पूर्व शिष्यों के एक समूह से मुलाकात करता है, जो अभी भी विद्रोह कर रहे हैं।
अगस्त 2016 तक मार्क मदर्सबॉघ को फिल्म स्कोर करने के लिए नियुक्त कर लिया गया था। संश्लेषित स्कोर जीन-मिशेल जार्रे के काम से प्रभावित है। वाइटीटी ने कहा कि वह बैंड क्वीन से फिल्म के साउंडट्रैक पर काम करने के लिए कहते, अगर उनके मुख्य गायक फ्रेडी मरकरी अभी भी जिंदा होते, क्योंकि फिल्म का मिजाज़ "शांत, बोल्ड, रंगीन, और साहसिक" है जो बैंड के अनुकूल होता। फिल्म में दिखाए गए अतिरिक्त संगीत में लेड ज़ेपेल्लिन द्वारा "इमिग्रेंट सॉन्ग" और फिल्म विली वोंका एंड द चॉकलेट फैक्ट्री से "प्योर इमेजिनेशन" शामिल हैं। पैट्रिक डोयले की थॉर, ब्रायन टायलर की द डार्क वर्ल्ड और एज ऑफ़ अल्ट्रॉन और जो हर्नेल की द इनक्रेडिबल हल्क टीवी शृंखला से "द लोनली मैन" थीम को भी फिल्म में शामिल किया गया। हॉलीवुड रिकॉर्ड्स ने 20 अक्टूबर 2017 को डिजिटल प्रारूप में फिल्म के साउंडट्रैक को जारी किया, और सीडी पर इसे 10 नवंबर 2017 को जारी किया।
