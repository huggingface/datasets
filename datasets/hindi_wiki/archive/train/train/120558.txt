धनु या सैजीटेरियस तारामंडल राशिचक्र का एक तारामंडल है जिसमें हमारी गैलेक्सी, क्षीरमार्ग, का केंद्रीय हिस्सा आता है। पुरानी खगोलशास्त्रिय पुस्तकों में इसे अक्सर एक धनुर्धारी किन्नर के रूप में दर्शाया जाता था। धनु तारामंडल में हमारी आकाशगंगा के केन्द्र में स्थित धनु ए नामक खगोलीय रेडियो स्रोत है जो धनु ए* नामक विशालकाय काले छिद्र का घर माना जाता है।
धनु तारामंडल में बारह मुख्य तारे हैं, हालांकि वैसे इसमें दर्ज़नों तारे स्थित हैं। इस तारामंडल के कुछ तारे मिलकर इसके अन्दर एक चायदानी की आकृति बनाते हैं। क्योंकि इस तारामंडल में हमारी गैलेक्सी, आकाशगंगा, का केंद्र भी पड़ता है इसलिए इसमें बहुत सी निहारीकाएँ भी दिखती हैं जिनमें से एक मस्सियर 55 नाम का तारासमुह का प्रकाश प्रबल है।
