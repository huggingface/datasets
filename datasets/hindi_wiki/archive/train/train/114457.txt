ख़ुज़दार पाकिस्तान के बलोचिस्तान प्रान्त का एक ज़िला है। यह पारम्परिक रूप से झालावान क्षेत्र का भाग है और कलात ख़ानत का हिस्सा था। ज़िले की राजधानी ख़ुज़दार शहर है, जो बलोचिस्तान प्रान्त का दूसरा सबसे बड़ा नगर है।
'ख़ुज़दार' शब्द में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़राब' और 'ख़रीद' के 'ख़' से मिलता है।
ज़िला शुष्क और अर्ध-रेगिस्तानी क्षेत्र में स्थित है। ज़िले की पूर्वी सीमाएँ सिन्ध से और दक्षिणी सीमाएँ लस बेला ज़िले से लगी हुई हैं। ज़िले की राजधानी ख़ुज़दार सिन्ध की राजधानी कराची से 400 किमी दूर और बलोचिस्तान की राजधानी व सबसे बड़े शहर क्वेटा से 300 किमी की दूरी पर बसी हुई है। पाकिस्तान से निकलकर ईरान और फिर तुर्की और यूनान जाने वाला राजमार्ग इसी ज़िले से गुज़रता है।
बलोचिस्तान की सबसे ऊँची पहाड़ियाँ, जिनकी शृंखला शाशान पहाड़ियाँ कहलाती है, ख़ुज़दार ज़िले में ही स्थित हैं।
