हवाई संयुक्त राज्य अमेरिका का प्रशान्त महासागर के मध्य में स्थित एक प्रान्त है। यह अमेरिका का अकेला प्रांत है जो पूरी तरह द्वीपों से ही बना हुआ है और हवाई द्वीप समूह के अधिकांश द्वीप इसी प्रांत में सम्मिलित हैं। हवाई के आठ मुख्य द्वीप हैं, जो उत्तरपश्चिम से दक्षिणपूर्व में एक पंक्ति पर बिछे हैं। इन आठ द्वीपों के नाम हैं - नि'इहउ, कउअ'इ, ओअहू, मोलोक'इ, लान'इ, कहो'ओलवे, मउइ और हवइ'इ। इनमें हवइ'इ का द्वीप सबसे बड़ा है और पूर्ण प्रांत के नाम से भिन्न करने के लिए उसे कभी-कभी "बड़ा द्वीप" भी बुलाया जाता है। अगर बाक़ी सभी द्वीपों को मिलाया जाए तो बड़ा द्वीप उन सबके क्षेत्रफल से बड़ा है। पर्यटन और जनसँख्या की दृष्टि से चार द्वीप - ओआहू, माउइ, बड़ा द्वीप और काउआइ - हवाई के मुख्य द्वीप माने जाते हैं। हवाई की राजधानी होनोलूलू ओअहू पर स्थित है। मउइ अपने बालू-तट के लिए विख्यात है। कउअ'इ में दक्षिण भारतीय शैली पर आधारित और आगम सिद्धांतों पर स्थापित एक सुन्दर शैव मंदिर है।
हावाई प्रशांत महासागरस्थित एक सागरीय राज्य है। 21 अगस्त 1959 ई. को संयुक्त राज्य, अमरीका के 50वें राज्य के रूप में सम्मिलित हुआ। यह सानफ्रांसिसको से 3,344 किमी दक्षिण पश्चिम की ओर स्थित है। मुख्य द्वीपसमूह में हावाई, मॉई, ओहँ मोलोकई, लनाई, निहाउ तथा कहूलाव निकटवर्ती छोटे द्वीप के साथ सम्मिलित हैं।
इसका पूरा क्षेत्रफल 16,576 वर्ग किमी है। हावाई द्वीपों का मुख्य समूह ज्वालामुखी के उद्गार से बना है और अधिकाशत: पहाड़ी है। समुद्रतल से ऊँचाई हावाई द्वीप की माउना की चोटी पर 13,784 फुट है। आंतरिक भाग अधिकांश जंगली है और सुंदर घाटियों तथा छोटी छोटी नदियों से परिपूर्ण है। यहाँ पर कोई बड़ी नदी अथवा झील नहीं है। कुआई में प्रसिद्ध वेमी कैनियन है। हवाई में ज्वालामुखी तथा लावा उगलनेवाला पहाड़ है जो दर्शकों के लिए बड़ा चित्ताकर्षक है।
हावाई की जलवायु आर्द्र और सम है। व्यापारिक वायुओं के मार्ग में स्थित होने के कारण ये द्वीपसमूह अक्षांशों की ऊँचाई से भी अधिक ठंढे और शीतोष्ण हैं। उत्तरी पूर्वी भाग में दक्षिणी पूर्वी भाग की अपेक्षा अधिक वर्षा होती है। समुद्री धाराएँ ठंडक को प्रभावित करती हैं। औसत दैनिक तापांतर होनोलुलू में 10 डिग्री फारेनहाइट है और अधिकतम तथा न्यूनतम ताप क्रमश: 88 डिग्री फा. तथा 56 डिग्री फा. हैं।
शीतोष्ण प्रदेशीय वनस्पति बहुतायत से पाई जाती है। यहाँ विविध प्रकार के पशु पक्षी और तटीय प्रदेशों में मछलियाँ अधिक मात्रा में पाई जाती हैं।
चीनी उद्योग में बहुत लोग लगे हैं। अन्ननास उद्योग, फलों तथा रसों के व्यापार से 10 करोड़ डालर की प्राप्ति होती है। दूसरे उद्योगों में पशु तथा मुर्गीपालन और कॉफी आदि का उत्पादन आता है। कृषि का औद्योगिकरण हुआ है और कृषि उत्पादन अमरीका के बाजारों में निर्यात किया जाने लगा है।
वायुयात्रा बहुत अधिक बढ़ गई है। जलयानों का गमनागमन हावाई और प्रशांत सागर के अमरीकी स्थल के बीच होता है। हवाई बहुत से जलमार्गों का केंद्र है। 1960 ई. में 4728 किमी लंबी पक्की सड़कें थीं। एक जलयान यात्रा व्यवस्था द्वारा इन द्वीपों के विभिन्न भागों में यातायात का क्रम चलता है। यहाँ पर 13 व्यापारिक वायुयान के अड्डे हैं। हावाई के निवासी प्राय: ईसाई हैं। 1907 ई. में हवाई विश्वविद्यालय की स्थापना हुई।
इस द्वीप की आदि संस्कृति आधुनिक संस्कृति के प्रभाव से लगभग नष्ट हो चुकी है। यह द्वीप सर्वप्रथम पोलीनेशियन जातियों द्वारा बसा जिनकी उत्पत्ति दक्षिणी पूर्वी एशिया में मानी जाती है। कैप्टेन जेम्स कुक ने 1778 ई. में हावाई द्वीपों का भ्रमण किया और इसका नाम सैनविच द्वीप रखा।123456789
सन्दर्भ त्रुटि: "lower-alpha" नामक सन्दर्भ-समूह के लिए टैग मौजूद हैं, परन्तु समूह के लिए कोई टैग नहीं मिला। यह भी संभव है कि कोई समाप्ति टैग गायब है।
