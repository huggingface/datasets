उत्तर अफ़्रीका अफ़्रीका के महाद्वीप का उत्तरी भाग है। इसके और उप-सहारा अफ़्रीका के दरमयान सहारा का विशाल रेगिस्तान आता है जो उत्तर अफ़्रीका और बाक़ी अफ़्रीका में इतना बड़ा फ़ासला बना देता है के उत्तर अफ़्रीका की जातियाँ, भाषाएँ, रीति-रिवाज, मौसम और जानवर बाक़ी अफ़्रीका के काफ़ी भिन्न हैं। संयुक्त राष्ट्र की परिभाषा के अनुसार उत्तर अफ़्रीका में सात राष्ट्र आते हैं: मोरक्को, अल्जीरिया, तूनीशीया, लीबिया, मिस्र, सूडान और पश्चिमी सहारा। इस भूभाग में कुछ छोटे-से स्पेन-नियंत्रित उत्तर अफ़्रीकी क्षेत्र भी आते हैं। उत्तर अफ़्रीका में अरबी, बर्बरी भाषाएँ और कुछ अन्य भाषाएँ बोली जाती हैं। मोरक्को, अल्जीरिया, तूनीशीया, लीबिया और मौरितानिया के समूह को "मग़रिब" भी कहा जाता है, जिसका अर्थ अरबी में "पश्चिमी" है।
इस इलाक़े के उत्तरी भाग में एटलस पर्वत शृंखला मोरक्को, उत्तरी अल्जीरिया और तुनिशिया में स्थित हैं। इन पहाड़ों में कहीं-कहीं वन और झाड़ हैं और अन्य स्थानों पर ज़मीन पत्थरीली और बंजर है। इनमें कहीं-कहीं सर्दियों के मौसम में बर्फ़ भी पड़ती है और छोटे-मोटे नदी-नाले प्रवाह करते हैं। थोड़ा सा दक्षिण में और पूर्व की दिशा में यह पहाड़ ख़त्म हो जाते हैं और घास और झाड़ के खुले फैले हुए मैदान हैं, जो और दक्षिण की और जाकर सहारा रेगिस्तान की रेत में समाप्त हो जाते हैं। उत्तरी अफ़्रीका का 75% भाग यही सहारा रेगिस्तान है। सहारा का बहुत सा हिस्सा दरअसल एक पठार पर स्थित है और इसमें बहुत सी चट्टानें और सूखे पहाड़ स्थित हैं। पूर्व की और मिस्र में नील नदी की घाटी में काफ़ी हरियाली है और मिस्र की अधिकाँश आबादी इसी नदी के पास रहती है। सहारा के रेगिस्तान में भी कहीं-कहीं पर नख़लिस्तान मिलते हैं। पूरे उत्तरी अफ़्रीका में समुद्र के किनारे का इलाका थोड़ा-बहुत हरियाला है और वहाँ शहर-क़स्बे बसे हुए हैं।
उत्तर अफ़्रीका का सब से उत्तरी छोर तुनीसिया का "रास बिन सक्का" है जो 37°21' उत्तर अक्षांश पर स्थित है। यह लगभग कश्मीर के सब से उत्तरी छोर के बराबर है।
स्रोत और टिपण्णी:1. स्रोत: विश्व तथ्यकोष, संयुक्त राज्य अमेरिका की ख़ुफ़िया एजॅन्सी, 11 फ़रवरी 2011।2. मिस्र को प्रायः एक उत्तरी अफ्रीका एवं पश्चिमी एशिया के बीच अन्तर्महाद्वीपीय देश माना जाता है। यहां जनसंख्या एवं क्षेत्रफल के आंकड़े स्वेज नहर के पश्चिमी ओर के अफ्रीकी भूभाग के ही हैं।3. पश्चिमी सहारा सहरावी अरब जनतांत्रिक गणराज्य, जो क्षेत्र की एक अल्पमत भूमि क्षेत्र का प्रशासनिक अधिकार रखता है एवं मोरोक्को, जिसके अधिकार में शेष दक्षिणी प्रांत क्षेत्र है; के बीच एक विवादित क्षेत्र है।
उत्तर अफ़्रीका की संस्कृति चार मुख्य धाराओं के तालमेल से बनी है -
20वी सदी में बहुत से बर्बर मूल के लोगों में अपनी प्राचीन संस्कृति के लिए जागृति पैदा हुई। कुछ लोग सामाजिक, कला और सरकारी जीवन में बर्बरी भाषाओँ को मान्यता मिलने के लिए आन्दोलन चलाने लगे। इसके विपरीत कुछ अन्य लोगों को लगा के इस से अरब एकता को धक्का लगता है और वे इसका विरोध करने लगे। यह विवाद जारी है, हालांकि मोरक्को, अल्जीरिया और अन्य देशों में बर्बरी भाषाओँ की मान्यता धीरे-धीरे बढ़ती गयी है।
