नखोन रात्चासीमा थाईलैण्ड का एक प्रान्त है, जो कभी-कभी खोरात भी कहलाता है। यह देश के पूर्वोत्तरी भाग में स्थित है और खोरात पठार के पश्चिमी भाग पर फैला हुआ है। यह क्षेत्रफल और जनसंख्या दोनों के आधार पर थाईलैण्ड का सबसे बड़ा प्रान्त है। यह कम्बोडिया के समीप है और ऐतिहासिक रूप से ख्मेर संस्कृति से बहुत प्रभावित रहा है।
"नखोन रात्चासीमा" संस्कृत से उत्पन्न हुआ है। "नखोन" थाई भाषा में "नगर" का रूप है जबकि "रात्चासीमा" की उत्पत्ति "राज+सीमा" से है। "सीमा" या "सेमा" खोरात पठार के इलाक़े में किसी क्षेत्र की परिधि पर लगाये गये धार्मिक रूप से पवित्र माने जाने वाले पत्थरों को कहते हैं।
