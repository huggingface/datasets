परिसंघ ऐसी राजनैतिक व्यवस्था को कहा जाता है जिसमें दो या उस से अधिक लगभग पूर्णतः स्वतन्त्र राष्ट्र समझौता कर लें के बाक़ी विश्व के साथ वे एक ही राष्ट्र की तरह सम्बन्ध रखेंगे। संघों की तुलना में परिसंघों के सदस्यों को अधिक स्वतंत्रता होती है। परिसंघों में कभी-कभी केवल नाम मात्र की केन्द्रीय सरकार होती है जिसके पास कोई असली शक्तियां नहीं होती।
अंग्रेजी में परिसंघ को "कॉनफॅडॅरेशन" कहते हैं।
अलग-अलग विशेषज्ञ संघों और परिसंघों की अलग-अलग परिभाषाएँ देते हैं, लेकिन यह कहा जा सकता है कि इन दोनों में अक्सर कुछ अंतर दिखते हैं -
विश्व में ऐसे परिसंघ बहुत कम हैं जो बहुत अरसे के लिए परिसंघ के रूप में ही रहें। अक्सर इनमें परिवर्तन हो जाता है क्योंकि समय-समय पर इनके सदस्यों में कोई न कोई मतभेद उभर ही आते हैं। इस सूरत में या तो ये टूट जाते हैं, या इनका केंद्र ज़्यादा शक्तिशाली बनकर इन्हें वास्तव में संघ बना देता है, चाहे औपचारिक रूप से वे अपने आप को भले ही परिसंघ कहते रहें।
1992 में पुराने यूगोस्लाविया के टूट जाने के बाद 4 फ़रवरी 2003 को सर्बिया और मोण्टेनेग्रो नाम का एक परिसंघ बना। इसके दोनों सदस्यों के पैसे अलग थे - मोण्टेनेग्रो में यूरो चलता था जबकि सर्बिया में दीनार चलती थी। इनकी आर्थिक नीतियाँ बिलकुल अलग थीं। इस परिसंघ की सिर्फ़ सेना और विदेश नीति एक थी और एक, बिना किसी शक्ति वाला, राष्ट्रपति था। समय के साथ-साथ दोनों सदस्यों में अंतर बनते गए और 21 मई 2006 में मोण्टेनेग्रो में अलग होने के मुद्दे पर एक चुनाव हुआ। इस चुनाव में मोण्टेनेग्रो के नागरिकों नें अलग होने का फ़ैसला सुना दिया। 3 जून 2006 को मोण्टेनेग्रो नें ऐलान किया की वह परिसंघ से अलग हो रहा है और एक स्वतन्त्र राष्ट्र है। दो दिन बाद, 5 जून 2006 को, सर्बिया नें भी अलग होने का ऐलान कर दिया और परिसंघ ख़त्म हो गया।
स्विट्ज़रलैण्ड अपने आप को औपचारिक रूप से "स्विस परिसंघ" बुलाता है। ऐतिहासिक नज़रिए से भी आज से 700 से भी अधिक साल पहले, 1291 में, ऐल्प्स पर्वतों में बसे हुए बहुत से गाँव और शहरों नें इकठा होकर एक परिसंघ बनाया तो स्विट्ज़रलैण्ड बना। लेकिन तब से स्विट्ज़रलैण्ड के प्रशासनिक ढाँचे में बहुत बदलाव आया है और आधुनिक युग में यह राष्ट्र वास्तव में एक संघ है। स्विट्ज़रलैण्ड 1847 में एक गृहयुद्ध के बाद परिसंघ से संघ बना। इस गृहयुद्ध में, कुछ धार्मिक झड़पों के बाद, कैथोलिक-धर्मी क्षेत्रों नें मिलकर अधिक स्वतंत्रता जतलाने की कोशिश की थी जिसे कुचल दिया गया। 1848 में एक नए संविधान के तहत स्विट्ज़रलैण्ड एक संघ बन गया।
इरक्वॉइ परिसंघ छह मूल अमेरिकी आदिवासी राष्ट्रों का परिसंघ था। पाँच इरक्वॉइ जाती के आदिवासी गुटों - मोहॉक, ओनीडा, ओनोनडागा, कायूगा, सॅनॅका - नें सोलहवी सदी ईसवी में ही परिसंघ बना लिया था और 1722 में तुस्कारोरा राष्ट्र भी इसमें शामिल हो गया। परिसंघ के मामलों को चलाने के लिए एक "महान परिषद" नाम के प्रशासन संसथान को आरम्भ किया गया, जो आज तक चल रहा है और उत्तर अमेरिका की सब से पुरानी जीवित सरकारी संसथान है।
