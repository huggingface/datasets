शिमशाल पाक-अधिकृत कश्मीर के गिलगित-बलतिस्तान क्षेत्र के हुन्ज़ा-नगर ज़िले की गोजाल तहसील में स्थित एक गाँव है। यह 3,100 मीटर की ऊँचाई पर बसा हुआ है और हुन्ज़ा वादी की सबसे ऊँची बस्ती है। शिमशाल गाँव में वाख़ी भाषा बोलने वाले लगभग 2,000 लोग रहते हैं जो शिया धर्म की इस्माइली शाखा के अनुयायी हैं। यहाँ पहुँचना बहुत कठिन हुआ करता था लेकिन अक्टूबर 2003 के बाद पस्सू से यहाँ सड़क बनाकर इसे काराकोरम राजमार्ग से जोड़ दिया गया।
गावँ से ऊपर 4,735 मीटर ऊँचा शिमशाल दर्रा स्थित है। यह सिन्धु नदी और मध्य एशिया की तारिम नदी के जलसम्भर क्षेत्रों के बीच स्थित है। किसी ज़माने में हुन्ज़ा से आने वाले डाकू इस दर्रे से गुज़रकर लेह-यारकन्द मार्ग पर भारत और पूर्व तुर्किस्तान के बीच चलने वाले व्यापारिक क़ाफ़िलों पर हमला किया करते थे। यहाँ एक छोटा-सा दुर्ग भी बना हुआ था जिसका प्रयोग कभी तो यह डाकू और कभी हुन्ज़ा-नरेश के सैनिक किया करते थे। आजकल यहाँ पर्यटकों के लिए एक याक-धवन प्रतियोगिता आयोजित की जाती है। इस दर्रे के पार शिमशाल ब्रल्दु नदी की वादी है जो शक्सगाम नदी की एक उपनदी है।
शिमशाल के इर्द-गिर्द कई बुलन्द पर्वत खड़े हैं जिनमें दिस्तग़िल सर, ओदवेर सर, मिंगलिक सर, लुपग़र सर, यज़ग़िल सर और कनजुत सर शामिल हैं। इस क्षेत्र में कई हिमानियाँ भी मौजूद हैं जिनमें मलंगुधी, यज़ग़िल, ख़ुरदोपिन, ब्रल्दु, ओदवेर और वेर झ़रव जाने-माने हैं। इन नामों में बिन्दुयुक्त 'ख़', बिन्दुयुक्त 'ग़' और बिन्दुयुक्त 'झ़' के उच्चारणों पर ध्यान दें। इतने पर्वतों, हिमानियों और दर्रों से घिरे होने के कारण स्थानीय शिमशाली लोग पर्वतारोहण में माहिर माने जाते हैं और काराकोरम शृंखला पर चढ़ने वाले उन्हें मार्गदर्शन के लिये अक्सर साथ ले लेते हैं।
शिमशाल में याकों की दौड़
ग्रीष्मऋतु में लहलहाती फ़सल
शीतऋतु में बर्फ़ढकी शिमशाल वादी
