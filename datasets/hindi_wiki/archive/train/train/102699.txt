सरह या सरहपा या सिद्ध सरहपा हिन्दी के प्रथम कवि माने जाते हैं। उनको बौद्ध धर्म की वज्रयान और सहजयान शाखा का प्रवर्तक तथा आदि सिद्ध माना जाता है। उनका मूल नाम ‘राहुलभद्र’ था और उनके ‘सरोजवज्र’, ‘शरोरुहवज्र’, ‘पद्म‘ तथा ‘पद्मवज्र’ नाम भी मिलते हैं। वे पालशासक धर्मपाल के समकालीन थे।
उनके जन्म-स्थान को लेकर विवाद है। एक तिब्बती जनश्रुति के आधार पर उनका जन्म-स्थान उड़ीसा बताया गया है। एक जनश्रुति सहरसा जिले के पंचगछिया ग्राम को भी उनका जन्म-स्थान बताती है।
सरहपा द्वारा रचित दोहाकोष में प्रयुक्त लिपि वर्तमान समय की कैथी, अंग लिपि, असमिया लिपि और बांग्ला लिपि और उड़िया लिपि से बहुत कुछ मिलती है। राहुल सांकृत्यायन के अनुसार, सरहपाद सबसे प्राचीन सिद्ध या सिद्धाचार्य थे तथा वे उड़िया, अंगिका और हिन्दी के 'आदि कवि' हैं। राहुल सांकृत्यायन के अनुसार सरहपाद, हरिभद्र नामक बौद्ध दार्शनिक के शिष्य थे जो स्वयं शान्तरक्षित के शिष्य थे। चूंकि तिब्बती ऐतिहासिक स्रोतों से यह सुज्ञात है कि शान्तरक्षित का जीवनकाल 8वीं शताब्दी का मध्यकाल था, तथा हरिभद्र पाल राजा धर्मपाल के समकालीन थे, अतः प्रतीत होता है कि सरहपाद का जीवनकाल 8वीं शताब्दी का उत्तरार्ध या 9वीं शताब्दी का पूर्वार्ध रहा होगा। 
तञ्जुर नामक प्राचीन तिब्बती बौद्धग्रन्थ में सरह की निम्नलिखित रचनाएँ उल्लिखित हैं:
