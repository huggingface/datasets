गेट आउट 2017 की एक अमेरिकी हॉरर फिल्म है, जिसके निर्देशक जॉर्डन पीले हैं। डैनियल कालुया फिल्म में एक अश्वेत व्यक्ति, क्रिस की भूमिका में है, जिसके समक्ष अपनी प्रेमिका के परिवार से मिलते समय एक परेशान करने वाला रहस्य उजागर हो जाता है। ब्राडली व्हिटफोर्ड, कालेब लैंड्री जोन्स, स्टीफन रूट, और कैथरीन केनेर फिल्म में सहायक भूमिकाओं में हैं।
24 जनवरी 2017 को सनडेंस फिल्म फेस्टिवल में फिल्म का प्रीमियर हुआ, और यूनिवर्सल पिक्चर्स द्वारा 24 फरवरी 2017 को इसे संयुक्त राज्य के सिनेमाघरों में रिलीज़ किया गया। फिल्म को दुनिया भर में सकारात्मक समीक्षआएं प्राप्त हुई, विशेष रूप से फिल्म के मूल विषय, पीले की पटकथा और निर्देशन, और कालुया के अभिनय को खूब सराहा गया। नेशनल रिव्यू बोर्ड ऑफ़ अमेरिका, अमेरिकन फिल्म इंस्टीट्यूट और टाइम पत्रिका ने इस फिल्म को वर्ष 2017 की शीर्ष 10 फिल्मों में से एक चुना। यह फिल्म बॉक्स ऑफिस पर भी सफल रही; $4.5 मिलियन के बजट पर बनी इस फिल्म ने दुनिया भर में $255 मिलियन की कमाई करी।
गेट आउट ने कई पुरस्कार प्राप्त करे। 90वें अकादमी पुरस्कारों में फिल्म ने चार नामांकन अर्जित किये: सर्वश्रेष्ठ फिल्म, सर्वश्रेष्ठ निर्देशक, सर्वश्रेष्ठ मूल पटकथा, और कालुया के लिए सर्वश्रेष्ठ अभिनेता। इसके अतिरिक्त इसे 23वें क्रिटिक्स चॉइस पुरस्कारों में पांच नामांकन, 75वें गोल्डन ग्लोब पुरस्कारों में दो और 71वें ब्रिटिश अकादमी फिल्म पुरस्कारों में भी दो नामांकन प्राप्त हुए।
