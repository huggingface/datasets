निद्राभ्रमण या निद्राचार नींद में चलना फिरना, या निद्रा की स्थिति में शारीरिक सक्रियता के तीव्र होने की विघटित अभिक्रिया, है। इसे हिस्टीरियाई स्वप्नावस्था माना जाता है। बाल्यावस्था में निद्राचार अपेक्षया अधिक होता है। पर किशोरावस्था में कम हो जाता है। शारीरिक गति का व्यक्त स्वप्न से संबंधित होना आवश्यक नहीं है। जागने पर व्यक्ति नींद में चला, या अन्य क्रिया कलाप, भूल जाता है।
निद्राचार यदि कभी कभी हो तो इसका कोई महत्व नहीं, पर इसकी पुनरावृत्ति व्यक्ति के भावनात्मक संघर्षों, उसकी व्यक्तित्व समस्याओं, या उसके तीव्र मानसिक तनावों का संकेत करती है। निद्राचारी संकटापन्न या दुर्घटनाग्रस्त हो सकता है। वह बाहर टहल सकता है, खिड़की से बाहर कूद सकता है, जाड़े की रातों में अर्धनग्नावस्था में घरों या सड़कों पर टहल सकता है। अत्यंत सुझावग्राही होने के कारण निद्राचार के रोगी पर सम्मोहन का प्रयोग लाभप्रद हो सकता है।
