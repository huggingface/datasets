ल्यों, या लीऔं फ्रान्स का एक प्रमुख शहर है जो देश के दक्षिण-पूरब हिस्से में और रोन नदी और सोन नदी के संगम पर स्थित है तथा इन नदियों के संगम पर बसा होने के कारण प्रसिद्ध व्यापारिक केंद्र बन गया है। रोन ज़िले और रोन-आल्प्स प्रदेश का मुख्य शहर और प्रशासनिक केंद्र है। 
भौगोलिक चौराहे पर बना हुआ, ल्यों यूरोप के दो प्रमुख पर्वत श्रेणियों, पूरब में ऐल्प्स और पश्चिम में मासिफ़ सेंट्रल, के बीच स्थित है। इसी के कारण, यूरोप के उत्तर-दक्षिण मार्गों में ल्यों की अहम भौगोलिक स्थिति है। 
ल्यों, पैरिस से 470 कि.मी., जिनेवा से 160 कि.म,टोरीनो से 280 कि॰मी॰ और बार्सिलोना से 630 कि॰मी॰ से दूर है। 
ल्यों शहर की जनसंख्या 4 83181 है, जिससे वह, आबादी को देखते हुऐ, फ़्रांस का तीसरा शहर है। अगर ल्यों और उसके उप-नगरों को जोड़े तो पूरी जनसंख्या 21 18132 तक आती है ।
यहाँ भूमध्य सागरीय जलवायु पाई जाती है। रोन तथा सोन की घाटी में शहतूत के वृक्ष अधिक होते हैं, जिनकी पत्तियों पर रेशम के कीड़े खूब पाले जाते हैं। अत: यह नगर रेशम बनाने तथा रेशमी कपड़े तैयार करने एवं रँगने के उद्योग के लिए जगतप्रसिद्ध है। इतना होते हुए भी यहाँ के उद्योग के लिए और रेशम चीन, जापान तथा इटली से मँगाया जाता है। यहाँ रेशमी वस्त्र घरों में तथा छोटे छोटे कारखानों में तैयार किए जाते हैं। लीआैं के आस पास कृत्रिम रेशम के भी कारखाने हैं। यह नगर देश के अन्य भागों से रेल तथा सड़कों द्वारा जुड़ा हुआ है।
