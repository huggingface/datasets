महाद्वीपीय ताक सागर या महासागर में जल के भीतर धरती का एक ताक होता है जो किसी महाद्वीप का समुद्रतल से कम ऊँचाई वाला अंश हो। महाद्वीपीय ताक पर पानी की गहराई कम होती है और ताक के अन्त से आगे महाद्वीपीय ढलान में गहराई बढ़ने लगती है। हिमयुगों के दौरान, जब समुद्रजल का कुछ हिस्सा ब़र्फ में जमा होने के कारण समुद्रतल गिर जाता है, जो महाद्वीपीय ताक का एक बड़ा भाग पानी से ऊपर निकलकर धरती बन जाता है।
महाद्वीपीय ताक का अन्त ऐसे स्थान पर होता है जहाँ से नीचे की ओर ढलान बढ़ने लगती है। इस स्थान को ताक अन्त कहा जाता है। इसके बाद का क्षेत्र महाद्वीपीय ढलान कहा जाता है। इस से आगे महाद्वीपीय चढ़ाव का क्षेत्र आता है जो गहरे महासागर फ़र्श पर अतल मैदान में परिवर्तित हो जाता है। विश्वभर में ताक अन्त की गहराई लगभग समान है और 140 मीटर पाई जाती है। यह एक आश्चर्यजनक बात है और भूवैज्ञानिक इसका कारण यह अनुमान लगाते हैं कि यह शायद हिमयुग के समय विश्वभर के समुद्रों की सतह रही होगी।
