डबलिन आयरलैंड की राजधानी, सबसे बड़ा शहर तथा मुख्य बन्दरगाह है।
यह आयरलैंड गणतंत्र का, देश के पूर्वी समुद्री किनारे, लिफि नदी के मुहाने पर स्थित, सबसे बड़ा तथा मुख्य नगर है। यहाँ पर 800 ई0 में वाइकिंग लोगों ने एक नगर बसाया जो बाद में डब्लिन नाम से प्रसिद्ध हुआ। लिफि नदी का पानी काले रंग का है जिसकी छाप इस नगर के नामकरण पर पड़ी है। गैलिक भाषा में 'डब्लिन' का अर्थ 'काला पानी' होता है।
नॉर्मन सैनिकों ने इस नगर को इंग्लैंड से 1170 ई0 में जीत लिया तथा इसे आयरलैंड का मुख्य नगर घोषित किया। इस नगर का निरंतर विकास एवं विस्तार 17वीं शताब्दी में तीव्र गति के साथ हुआ जब यहाँ पर चौड़ी-चौड़ी सड़कों विशाल महलों तथा उद्यानों का निर्माण हुआ। युद्धों के कारण यह नगर दूसरे देशों को बराबर हस्तांतरित होता रहा। आयरिश लोगों का अंतिम स्वतंत्रता संग्राम 1921 ई0 में हुआ जिसके पश्चात् यह इंग्लैंड के शासन से अलग होकर गणतंत्र हो गया। 
यहाँ पर अनेक ऐतिहासिक भवन हैं। डब्लिन किला एक समय वायसराय लोगों का निवासस्थान था, लींस्टर हाउस 1700 ई0 में बना। यहाँ के बड़े चौराहे, उद्यान तथा लंबी चौड़ी सड़कें प्रसिद्ध हैं। यहाँ का फोनेक्स पार्क 1760 एकड़ भूमि पर फैला विश्व के बड़े पार्कों में से एक है। यहाँ पर दो विश्वविद्यालय हैं - राष्ट्रीय विश्वविद्यालय की स्थापना 1908 ई0 में तथा डब्लिन विश्वविद्यालय की स्थापना 1951 ई0 में ट्रिनिटी कॉलेज के रूप में हुई। इंग्लैंड की महारानी एलिजाबेथ प्रथम द्वारा इसका शिलान्यास हुआ।
