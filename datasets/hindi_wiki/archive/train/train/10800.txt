शिकोकू जापान के चारों मुख्य द्वीपों में से सब से छोटा और सब से कम आबादी वाला द्वीप है। यह 225 किमी लम्बा है और इसकी चौड़ाई 50 और 150 किमी के बीच है। कुल मिलकर शिकोकू का क्षेत्रफल 18,800 वर्ग किमी है और इसकी जनसँख्या सन् 2005 में 41,41,955 थी। यह होन्शू द्वीप के दक्षिण में और क्यूशू के पूर्व में स्थित है।
शिकोकू क्षेत्र में चार प्रांत आते हैं: एहिमे, कागावा, कोची और तोकुशिमा। 18,800 वर्ग किमी के क्षेत्रफल के साथ शिकोकू विश्व का 50वा सब से बड़ा द्वीप है। इसपर एक पर्वत शृंखला है जो पूर्व और पश्चिम चलती है और द्वीप को दो हिस्सों में बांटती है - एक छोटा सा उत्तरी भाग जो सेतो भीतरी सागर के छोर पर है और एक बड़ा दक्षिणी भाग जो प्रशांत महासागर से लगता है। शिकोकू के ज़्यादातर निवासी उत्तरी भाग में रहते हैं और द्वीप के सारे मुख्य शहर भी इसी उत्तरी भाग में हैं।
शिकोकू का सब से ऊंचा पहाड़ इशिज़ूची पहाड़ है जो 1,982 मीटर ऊंचा है। इसी इशिज़ुची पहाड़ के पास से शिकोकू की सब से लम्बी नदी, योशिनो नदी, शुरू होती है और पूर्व की ओर चलती है। 196 किमी का सफ़र तय करने के बाद यह तोकुशिमा के शहर के पास समुद्र में जा मिलती है।
इस उत्तरी इलाक़े में उद्योग काफ़ी विकसित है और एक ताम्बे की खान भी मौजूद है। इसके पूर्वी भाग में उपजाऊ मैदान हैं जहाँ चावल, गेहूं और जौ उगाया जाता है। पूरे उत्तरी इलाक़े में फल भी उगाये जाते हैं, जैसे की नींबू, संतरे, तेंदू, आड़ू और अंगूर। शिकोकू का दक्षिणी भाग पहाड़ी इलाक़ा है और यहाँ कम लोग रहते हैं। दक्षिणी हिस्से में सिर्फ एक छोटा मैदानी इलाक़ा है जहाँ कोची शहर बसा हुआ है। इस क्षेत्र में सर्दियों में ज़्यादा ठण्ड नहीं पड़ती इसलिए ग़ैर-मौसमी सब्ज़ियाँ उगाई जाती हैं। यहाँ के वनों को भी काग़ज़ बनाने के काम लाया जाता है।
जापान के चारों बड़े द्वीपों में से शिकोकू अकेला है जिसपर कोई ज्वालामुखी स्थित नहीं है।
शिकोकू अपने "88 मंदिरों की तीर्थयात्रा" के लिए जापान-भर में मशहूर है, जो कूकाए नामक प्राचीन बौध संत के साथ सम्बंधित है। पुराने ज़माने में श्रद्धालु पैरों पर चलकर इन मंदिरों के दर्शन किया करते थे, लेकिन आजकल बसों में मंदिर-से-मंदिर जाते हैं। शिकोकू में यह तीर्थयात्री अपनी सफ़ेद जैकिटों से पहचाने जा सकते हैं, जिनपर जापानी में "दोग्यो निनिन" लिखा होता है ।
तोकुशिमा प्रान्त में अगस्त के महीने में ओबोन त्यौहार मनाया जाता है, जिसका मक़सद अपने पूर्वजों को स्मरण करना और श्रद्धांजलि देना है। इसका एक आयोजन "आवा ओदोरी" नाच है जिसमें सैंकड़ों श्रद्धालु नाचकर शहर की सड़कों पर चलते हैं। इस देखने जापान के अन्य ईलाक़ों और विदेश से हर वर्ष 13 लाख पर्यटक आते हैं।
