युद्धविराम या अवहार या जंगबंदी किसी युद्ध में जूझ रहे पक्षों में आपसी समझौते से लड़ाई रोक देने को कहते हैं। जंग की यह रुकावट स्थाई या अस्थाई रूप से की गई हो सकती है। अक्सर युद्धविराम पक्षों में किसी औपचारिक संधि का हिस्सा होते है लेकिन यह अनौपचारिक रूप से बिना किसी समझौते पर हस्ताक्षर करे भी हो सकते हैं।
अक्सर दो पक्षों में कुछ देर युद्ध चलने के बाद दोनों इस स्थिति में पहुँच जाते हैं जिसमें किसी की भी पूर्ण विजय होना असंभव लगता है लेकिन वे पूर्ण रूप से आपसी समझौता करने को तैयार भी नहीं होते। ऐसे में दोनों में अक्सर युद्धविराम हो जाता है और उनकी सेनाएँ जहाँ भिड़ रही होती हैं वही उनकी वास्तविक आपसी सरहद बन जाती है, हालांकि इसे एक या दोनों पक्ष मान्य सीमा मानने को राज़ी नहीं होते। ऐसी सीमाओं को 'युद्धविराम रेखा' कहा जाता है। मसलन उत्तर कोरिया और दक्षिण कोरिया का युद्ध औपचारिक रूप से कभी ख़त्म नहीं हुआ है लेकिन 1953 में उनके बीच एक युद्धविराम रेखा बन गई और वही उनकी आपसी सरहद के रूप में अस्तित्व में है। 1965 के युद्ध के बाद भारत और पाकिस्तान की कश्मीर क्षेत्र की सरहद को भी युद्धविराम रेखा कहा जाता था लेकिन 1971 के युद्ध के बाद हुए शिमला समझौते के बाद उसे नियंत्रण रेखा कहा जाने लगा।
