बोल राधा बोल 1992 में बनी हिन्दी भाषा की फिल्म है। इसका निर्देशन डेविड धवन द्वारा किया गया है और मुख्य भूमिकाओं में ऋषि कपूर और जूही चावला है। फिल्म जारी होने के बाद एक बड़ी हिट बनी थी और साल की सबसे ज्यादा कमाई करने वाली फिल्मों में से एक थी। जूही चावला को फिल्म में उनके प्रदर्शन के लिए फ़िल्मफ़ेयर सर्वश्रेष्ठ अभिनेत्री पुरस्कार में नामांकन मिला।
किशन मल्होत्रा बड़ा व्यापारी है। उसके घर में उसकी माँ सुमित्रा और चाचा शांति प्रसाद है। उसका चचेरा भाई भानू कम्पनी में धोखाधड़ी करता है। वह उसे घर से निकाल देते हैं। एक नई फेक्टरी खोलने के लिये किशन एक गाँव में जाता है। वहाँ उसे सुंदर युवती राधा मिलती है। किशन और राधा धीरे-धीरे एक दूसरे के साथ प्यार में पड़ते हैं। किशन काम के बाद गांव छोड़ देता है और उससे वादा करता है कि वह वापस आ जाएगा। घर पर उसे पता चलता है कि उसकी माँ मर चुकी है और वहाँ तो पहले से किशन है जो उसका हमशक्ल है। उसको पाखंडी समझ कर घर से निकाल दिया जाता है।
किशन अपने ऑफिस में घुस जाता है और जानकारी इकट्ठा करता है। लेकिन उसे पकड़ लिया जाता है और जेल में डाल दिया जाता है। राधा भी शहर में आती है और नकली किशन को अय्याशी करते हुए देख गलत समझती है। उसी वक्त किशन गूँगा की मदद से जेल से फरार होता है और राधा के साथ गोआ पहुँचाता है। वहाँ उसे पता चलता है कि नकली किशन असल में टोनी ब्रैगैंजा है जो एक क्लब में काम करता है। वहाँ वो उसके बारे में सारी जानकारी इकट्ठा कर लेता है। वह वापिस जाते हैं और राधा रीटा बनकर टोनी के यहाँ अंदर तक पहुँचती है। वह बदमाशों के बीच दरार पैदा करती है। गुस्से में टोनी अपने सहयोगियों को अपने तुरुप के इक्के की धमकी देता है।
अब नाराज साथी उसे खेल के पीछे असली आदमी के पास ले जाते हैं, जो किशन के चाचा है। अब, टोनी अपना तुरुप का इक्का दिखाता है - कि किशन की मां अभी भी जीवित है और उसके आदमियों ने उसे कैद में रखा है। टोनी उस स्थान पर जाता है जहां उसने किशन की मां को छुपाया है और उसे विश्वास दिलाता है कि वह किशन है। किशन भी वहां पहुँचता है। किशन की मां पता लगाती है कि उसका बेटा कौन है। बस तभी, सभी खलनायक टोनी के अड्डे में आ पहुँचते हैं। वहाँ हाथा-पाई में सभी पकड़े जाते हैं और सब ठीक हो जाता है।
