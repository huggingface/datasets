ऍप्सिलन महाश्वान या अधारा, जिसका बायर नाम "ऍप्सिलन कैनिस मेजोरिस" है, महाश्वान तारामंडल का दूसरा सब से रोशन तारा है। यह पृथ्वी से दिखने वाले तारों में से चौबीसवा सब से रोशन तारा भी है। यह पृथ्वी से लगभग 430 प्रकाश वर्ष की दूरी पर है। हालांकि की पृथ्वी से यह एक तारा लगता है, यह वास्तव में एक द्वितारा मंडल है।
ऍप्सिलन महाश्वान को अंग्रेज़ी में "ऍप्सिलन कैनिस मेजोरिस" कहते हैं। "अधारा" भी इसका एक परंपरागत नाम है जो अरबी भाषा के "अधारा" शब्द से लिया गया है, जिसका अर्थ है "कन्याएँ"।
ऍप्सिलन महाश्वान द्वितारे का मुख्य तारा नीले-सफ़ेद रंग का एक B2 श्रेणी का दानव तारा है। इसका सतही तापमान 25,000 कैल्विन और यह हमारे सूरज की 3,700 गुना चमक रखता है। यह हमारे सूरज से 20,000 गुना अधिक विकिरण उर्जा प्रसारित करता है। इसका द्रव्यमान सूरज के द्रव्यमान का लगभग 10 गुना है और इसका व्यास सौर व्यास का लगभग 11 गुना है। इस मुख्य तारे की चमक इतनी तेज़ है के अगर यह पृथ्वी से उतना ही दूर होता जितना व्याध तारा है तो आकाश में इसकी चमक शुक्र से भी ज़्यादा होती। ऍप्सिलन महाश्वान के मुख्य तारे की चमक अपने साथी तारे से 250 गुना अधिक है।
काफ़ी अरसे से ऍप्सिलन महाश्वान हमारे सौर मंडल से दूर जा रहा है। आज से 47 लाख साल पहले, ऍप्सिलन महाश्वान पृथ्वी से 34 प्रकाश वर्ष की दूरी पर था और पृथ्वी के आकाश में -3.99 मैग्नीट्यूड के साथ चमकता था, हालाँकि मानव जाति ने यह कभी नहीं देखा क्योंकि तब वह जन्मी ही नहीं थी। इस स्तर की चमक न तो किसी तारे की उसके बाद रही है और न ही आने वाले कम-से-कम 50 लाख सालों तक रहेगी।
