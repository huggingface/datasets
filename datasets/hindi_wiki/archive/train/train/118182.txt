देब्रेत्सेन हंगरी का दूसरा सबसे बड़ा नगर है। यह हंगरी के 'उत्तरी विशाल मैदान' क्षेत्र का केन्द्र है। 18वीं शताब्दी में यह हंगरी का सबसे बड़ा नगर हुआ करता था। आज भी यह हंगरी के सर्वाधिक महत्वपूर्ण सांस्कृतिक केन्द्रों में से एक है। यह बूडापेस्त से 180 किमी पूर्व की ओर स्थित है। 
यह नगर उस स्थल पर बसा है, जहाँ तीन भिन्न प्राकृतिक प्रदेश पुस्टा का चरागाह, नाइरसेग का बलुआ पठार एंव बेरीटीओ का दलदली क्षेत्र, मिलते हैं। मध्यकालीन युग में यह दो प्रमुख सड़कों का चौराहा था। एक सड़क जेटमर से पश्चिमी यूरोप की ओर जाती थी तथा दूसरी बोहेमिया से ट्रैसिलवेनया को मिलाती थी। उस युग में इन सड़कों पर काफी यातायात होता था। आज भी देब्रेत्सेन एक प्रमुख रेल जंक्शन तथा पशु और अन्न-व्यापार का केंद्र है। यहाँ एक अच्छा विश्वविद्यालय तथा एक कृषि अकादमी है। यहाँ मेले भी लगते हैं। प्रोटेस्टेंट धर्मावलंबियों का यह गढ़ है।
