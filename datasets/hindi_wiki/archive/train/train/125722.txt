
मारसूपियल सिंह या धानीधारी सिंह या थायलाकोलेओ एक मांसाहारी धानीप्राणी की जाति थी जो अत्यंतनूतन युग में आज से 16 लाख वर्ष पूर्व से लेकर लगभग 46,000 वर्ष पूर्व तक ऑस्ट्रेलिया में रहती थी। अपने नाम में 'सिंह' आने के बावजूद इस जानवर का जीववैज्ञानिक दृष्टि से सिंह के साथ कोई सम्बन्ध नहीं था और यह डाएप्रोटोडोंटिया जीववैज्ञानिक गण का सदस्य था।
मारसूपियल सिंह ऑस्ट्रेलिया में रहने वाले स्तनधारियों में सब से बड़ा ज्ञात मांसाहारी था। यह कंधे में 75 सेमी ऊँचा और सर-से-दुम तक 150 सेमी लम्बा था। इसका वज़न आमतौर पर 100 से 130 किलो के बीच होता था हालांकि इनमें से कई 160 किलो से भी अधिक रहे होंगे। अकार में यह मादा सिंह और शेर की बराबरी का था। 
मज़बूती से बना यह पशु एक शक्तिशाली जबड़ा रखता था। आधुनिक बिल्ली, शेर व सिंह की तरह शिकार और आक्रमण के समय इसके नख बाहर निकल आते थे और अन्य समयों में अन्दर चले जाते थे - यह क्षमता रखने वाला यह इकलौता धानीप्राणी था। इसके पंजों को देखकर लगता है कि यह पेड़ चढ़ सकता था। हर पाँव की पहली ऊँगली का नख अधिक बड़ा था और वह उस ऊँगली को कुछ हद तक अन्य उँगलियों के विपक्ष ला सकता था, जिस से चीज़ों को पकड़ सकने और पेड़ चढ़ने में आसानी होती है। इसकी अस्तियों से पता चलता है कि इसकी दुम काफ़ी मोटी और मज़बूत थी। संभव है कि यह उसका सहारा लेकर आधुनिक कंगारू की तरह दो पावों पर उठाकर चल सकता हो या बैठ सकता हो, जिस से आगे के दो पांवों से अपने शिकार को पकड़ने और चीरने में मदद मिलती होगी।
