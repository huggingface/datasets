पीएसएलवी-सी37, भारतीय अंतरिक्ष अनुसंधान संगठन द्वारा संचालित पीएसएलवी श्रृंखला का एक उपग्रह प्रमोचन वाहन है जिसने 15 फरवरी 2017, बुधवार को कुल 104 उपग्रहों को पृथ्वी की कक्षा में स्थापित करके एक नया विश्वकीर्तिमान स्थापित किया। भारत के 714 किलोग्राम वजन वाले पृथ्वी अवलोकन उपग्रह और 664 किलोग्राम वजन के 103 अन्य सहायक उपग्रहों के साथ सतीश धवन स्पेस सेंटर के प्रथम लॉन्च पैड से सुबह 9 बजकर 28 मिनट पर रवाना हुआ। ये उपग्रह अनेक देशों के हैं। पीएसएलवी की यह कुल 39वीं और 37वीं सफल उड़ान थी।
अभी तक किसी भी देश ने इतनी संख्या में उपग्रहों का एक साथ प्रक्षेपण नहीं किया है। पिछला रिकॉर्ड रूस के नाम था, रूस ने नेपर रॉकेट से 2014 में एक साथ 37 सैटेलाइट लांच कर वर्ष 2013 में मिनटॉर 1 से 29 सैटेलाइट एक साथ छोड़ने के अमेरिकी अंतरिक्ष एजेंसी नासा के रिकॉर्ड को तोड़ा था। इसरो भी 2016 में 20 उपग्रह एक साथ लॉन्च कर चुका है।
14 फरवरी को प्रक्षेपण के लिए उल्टी गिनती शुरू ही गयी, जहां चार रॉकेट में प्रणोदक भरने का काम हुआ। 14 फरवरी 2017, मंगलवार को सुबह 5.28 बजे इसे शुरू किया गया। मिशन रैडिनेस रिव्यू कमेटी तथा लांच ऑथराइजेशन बोर्ड ने 13 फरवरी की रात ही 28 घंटे की उल्टी गिनती की मंजूरी दे दी थी जो मंगलवार, 14 फरवरी सुबह 5.28 बजे शुरू हो गयी। 44.4 मीटर लंबे पीएसएलवी-सी 37 की भार ढोने की क्षमता 320 टन है और ठोस स्ट्रैप-ऑन मोटर के उपयोग के साथ एक्सएल प्रारूप में यह इसकी 16वीं उड़ान थी। सहयात्री उपग्रहों में 101 नैनो उपग्रह शामिल थे जिनमें इजराइल, कज़ाकिस्तान, नीदरलैंड, स्विटजरलैंड, संयुक्त अरब अमीरात के तथा 96 सैटेलाइट अमेरिका के थे। साथ ही भारत के दो नैनो उपग्रहआईएनएस-1ए और आईएनएस-1बी भी शामिल थे। इन सभी उपग्रहों का कुल भार 1378 किलोग्राम था।
रॉकेट की उड़ान सोलह मिनट में ख़त्म होने की उम्मीद थी। उपग्रहों, उसके बाद अलग होने लगे, मोटे तौर पर यह दस मिनट की अवधि में शुरू हुआ। कार्टोसैट 2 डी पहले तैनात किया गया, इसके पीछे नैनो सेटलाइट कक्षा में छोड़ी गयीं। नेनो सैटलाइट को क्वॉपैक डिस्पेनसर में पैक किया गया था। पूरे ऑपरेशन के 28 मिनट तक ख़त्म हो जाने की उम्मीद थी। इस उड़ान का दूरदर्शन, यूट्यूब पर सीधा प्रसारण किया गया।
इस मिशन की कुल लगात यूएस $15 मिलियन है, इसरो के अनुसार इसका मिशन का आधा बजट वो विदेशी उपग्रहों के लांच से ही निकाल लेगा।
