विद्युत शक्ति के संप्रेषण और वितरण के सन्दर्भ में, अंकीय रक्षी रिले उस तन्त्र को कहते हैं जो विद्युत दोषों का पता करने के लिए सॉफ्टवेयर-आधारित कलन विधि तथा अंकीय तन्त्र का उपयोग करता है। अतः इन्हें माइक्रोप्रोसेसर प्रकार के रक्षी रिले अथवा न्युमेरिकल रिले भी कहते हैं। ये विद्युत-चुम्बकीय रक्षी रिले के स्थान पर सीधे प्रयुक्त किये जाते हैं। इनकी विशेष बात यह है कि सॉफ्टवेयर आधारित होने के कारण एक ही अंकीय रक्षी रिले द्वारा अनेकों रक्षी-कार्य कराये जा सकते हैं। इसके अतिरिक्त, इनका उपयोग मीटरिंग, संचार, स्व-परीक्षण आदि के लिए किया जा सकता है।
