तकलाकोट, जिसे तिब्बती में पुरंग और चीनी में बुरंग कहते हैं, तिब्बत के न्गारी विभाग के पुरंग ज़िले में स्थित एक शहर है जो पुरंग ज़िले की राजधानी भी है। यह भारत, तिब्बत और नेपाल के बीच में एक महत्वपूर्ण व्यापारिक और सांस्कृतिक केन्द्र भी रहा है। कैलाश और मानसरोवर के तीर्थों को जाते हुए हिन्दू व बौद्ध तीर्थयात्री अक्सर तकलाकोट से गुज़रकर जाते रहे हैं। 4,755 मीटर की ऊँचाई पर स्थित यह शहर कैलाश पर्वत से दक्षिण में घाघरा नदी की घाटी में बसा हुआ है। कुछ स्रोतों के अनुसार 1955-1960 तक तकलाकोट का 90% खाने का सामान भारत से आया करता था।
