उचकुदुक मध्य एशिया के उज़बेकिस्तान देश के नवोई प्रान्त का एक शहर है। भौगोलिक निर्देशांकों के हिसाब से यह नगर 42°9'24 उत्तर और 63°33'20 पूर्व में स्थित है। सन् 2007 में इसकी आबादी 27,000 से थोड़ी ज़्यादा अनुमानित की गई थी। यह शहर किज़िल कुम रेगिस्तान के बीच में पड़ता है। सोवियत संघ के ज़माने में यह एक 'बंद शहर' था क्योंकि यहाँ से सोवियत संघ के परमाणु हथियारों के लिए युरेनियम की खाने चलाई जाती थी। उज़बेक भाषा में 'उचकुदुक' शब्द का अर्थ 'तीन कूएँ' होता है।
उचकुदुक शहर से सम्बंधित एक घटना 10 जुलाई 1985 को घटी जब यहाँ एरोफ़्लोट उड़ान संख्या 7425 का विमान दुर्घटनाग्रस्त हुआ। इस हादसे में 200 लोगों की जाने गई। उचकुदुक यहाँ से उभरे 'याल्ला' नाम के एक संगीत गुट के लिए भी मशहूर है जो 1970 और 1980 के दशकों में पूरे सोवियत संघ और कुछ अन्य पूर्व यूरोपीय देशों में प्रसिद्ध हुआ। इनका सबसे मशहूर गाना 'उचकुदुक - त्रि कोलोदत्सा' था।
