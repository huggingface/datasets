पाव्लोदार प्रांत मध्य एशिया के क़ाज़ाख़स्तान देश का एक प्रांत है। इसकी राजधानी भी पाव्लोदार नाम का शहर ही है। इस प्रांत की सरहदें उत्तर में रूस से लगती हैं। साइबेरिया की महत्वपूर्ण इरतिश नदी चीन द्वारा नियंत्रित अल्ताई पर्वतों के एक भाग से निकलकर इस प्रांत से गुज़रती है और उत्तर में रूस में निकल जाती है। कुछ समीक्षकों के अनुसार क़ाज़ाख़स्तान का यह भाग रहन-सहन और संस्कृति में साइबेरिया जैसा अधिक और मध्य एशिया जैसा कम लगता है।
1950 के दशक में, जब क़ाज़ाख़स्तान सोवियत संघ का हिस्सा था, तो सोवियत संघ में अनाज की बहुत कमी हुई। उस ज़माने में सोवियत व्यवस्था में अधिकतर अनाज रूस के उपजाऊ क्षेत्रों में उगाया जाता था। सोवियत नेता निकिता ख़्रुशचेव​ ने ऐलान किया की अनाज की पैदावार बढ़ाने के लिए मध्य एशिया के स्तेपी इलाक़े की ज़मीनों पर नए सिरे से खेती शुरू की जाएगी। इस अभियान का नाम 'नई धरती' रखा गया। भारी मात्र में रूस और युक्रेन से लोग उत्तरी क़ाज़ाख़स्तान के नए खेतों में आ बसे जिस से स्थानीय समुदायों का मिश्रण भी बदल गया। यही कारण है कि पाव्लोदार प्रान्त जैसे इलाक़ों में रूसी लोगों की बहुतायत है।
2007 की जनगणना में पाव्लोदार प्रांत के 46.15% लोग कज़ाख़, 38.26% रूसी, 6.39% यूक्रेनी, 3.21% जर्मन और 2.07% तातार थे। इनके अलावा यहाँ बेलारूसी, मोल्दोवी, इंगुश, चेचेन, अज़ेरी और बश्कीरी लोग भी रहते हैं। सोवियत संघ के ख़त्म हो जाने के बाद से यहाँ रूसियों और जर्मनों की तादाद घट रही है क्योंकि उन समुदायों के बहुत से लोग धीरे-धीरे क़ाज़ाख़स्तान छोड़कर रूस और जर्मनी जा रहे हैं।
पाव्लोदार शहर की मुख्य मस्जिद
कल्कामान बस्ती का रेल स्टेशन
अक्सू क्षेत्र का एक दृश्य
झ़ासिबेय झील के किनारे
बाबा यागा नाम की शिला
