काराग़ान्दी प्रांत मध्य एशिया के क़ाज़ाख़स्तान देश का एक प्रांत है। इसकी राजधानी भी काराग़ान्दी नाम का शहर ही है लेकिन इस नगर को आमतौर पर रूसी-लहजे में काराग़ान्दा बुलाया जाता है। काराग़ान्दी क़ाज़ाख़स्तान का सबसे बड़ा प्रांत है और देश के मध्य में स्थित है।
'काराग़ान्दी' में बिन्दु-वाले 'ग़' अक्षर के उच्चारण पर ध्यान दें क्योंकि यह बिना बिन्दु वाले 'ग' से ज़रा भिन्न है। इसका उच्चारण 'ग़लती' और 'ग़रीब' शब्दों के 'ग़' से मिलता है।
काराग़ान्दी प्रांत का अधिकाँश भाग एक पहिला हुआ और शुष्क स्तेपी मैदान है जिसमें कहीं-कहीं पर पहाड़ और झरने मिलते हैं। इशिम नदी, जो इरतिश नदी की एक मुख्य उपनदी है, इसी प्रान्त से शुरू होती है। प्रांत में एक कारकाली नामक मशहूर रमणीय क्षेत्र है, जिसे रूसी भाषा में कारकालिंस्क कहा जाता है। कारकाली अपनी चीड़ से ढके पहाड़ों के लिए प्रसिद्ध है। इसके अलावा किज़िलअराई नाम का एक पर्वतीय नख़लिस्तान भी अपने सौन्दर्य और ऐतिहासिक स्थलों के लिए मशहूर है। दक्षिण-पूर्वी दिशा में प्रांत की सीमाएँ प्रसिद्ध बलख़श झील से लगती हैं।
द्वितीय विश्वयुद्ध के दौरान बहुत से जर्मनों को सोवियत संघ की सरकार ने यहाँ यूरोप से दूर भेज दिया था, जिस से अब भी यहाँ एक जर्मन समुदाय मौजूद है। सन् 2006 की जनगणना के अनुसार यहाँ के 46.9% लोग रूसी, 32.6% लोग कज़ाख़, 7.2% यूक्रेनी और 3.1% जर्मन समुदाय के हैं।
कारकाली प्राकृतिक उद्यान
सर्दी के मौसम में बालख़ाश शहर का मुख्य मार्ग
प्रियोज़ेर्स्क शहर में लगा रूसी-कज़ाख़ दोस्ती का इश्तेहार
तेमिरतऊ शहर में लक्ष्मी मित्तल की स्पात कंपनी का दफ़तर
तेमिरतऊ शहर में ट्रामें
