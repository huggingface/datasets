बुतरस बुतरस-घाली मिस्र के एक राजनेता और राजनयिक थे। वे संयुक्त राष्ट्र के छट्ठे महासचिव के रूप में अपनी सेवाएँ भी दी। इस पद पर रहते हुये ये यूगोस्लाविया के गोलमाल और रवांडा नरसंहार सहित कई विश्व संकटों से घिरे रहे।
बुतरस-घाली का जन्म काहिरा में 14 नवम्बर 1922 को हुआ था। उनके दादा बुट्रोस घाली 1908 से 1910 तक मिस्र के प्रधानमंत्री रहे हैं, जिनकी हत्या कर दी गयी थी।
उन्होंने 1946 में काहिरा विश्वविद्यालय से उच्च शिक्षा प्राप्त करने के पश्चात पेरिस विश्वविद्यालय से अंतर्राष्ट्रीय लाँ में पी एच डी की डिग्री ली। साथ ही उन्होंने 1949 में अंतर्राष्ट्रीय संबंध पर आधारित डिप्लोमा किया। 1954 से 1955 तक वे कोलंबिया विश्वविद्यालय में रिसर्च स्कॉलर रहे। 1963 से 1964 तक वे हेग अकादमी ऑफ इंटरनेशनल लॉ के अनुसंधान केंद्र के निदेशक तथा 1967 से 1968 तक वे पेरिस विश्वविद्यालय के फैकल्टी ऑफ लॉ में विजिटिंग प्रोफेसर.रहे। 1979 में वे काहिरा विश्वविद्यालय में अंतर्राष्ट्रीय कानून और अंतर्राष्ट्रीय संबंध पर आधारित विषय पढ़ाने हेतु प्राध्यापक नियुक्त हुये, जहां वे 1999 तक कार्यरत रहे। इस दौरान उन्होंने 1975 में राजनीतिक और सामरिक अध्ययन केंद्र और 1980 में राजनीतिक अध्ययन के अफ्रीकी सोसायटी के अध्यक्ष पद पर भी कार्य किया। वे क्यूंझी विश्वविद्यालय की अंगीभूत इकाई "दि ग्रेजुयट इंस्टीट्यूट ऑफ पीस स्टडी" के मानद रेक्टर भी रहे हैं।
उनका राजनीतिक जीवन मिस्त्र के तात्कालिक राष्ट्रपति अनवर अल सादात के शासन काल में बिकसित हुआ। 1974 से 1977 तक वे अरब सोशलिस्ट संघ के केंद्रीय समिति के सदस्य रहे हैं। 1977 से 1991 तक वे मिस्त्र के विदेश मंत्री के रूप में अपनी सेवाएँ दी। इस दौरान उन्होंने मिस्र के राष्ट्रपति सादात और इजरायल के प्रधान मंत्री के बीच शांति समझौते में एक बड़ी भूमिका निभाई। 
संयुक्त राष्ट्र के शीर्ष पद महासचिव हेतु वे 1991 में चुने गए, वे इस पद पर रहते हुये काफी विवादास्पद भी रहे। 1992 में वे शांति के लिए एक एजेंडा प्रस्तुत किया, जिसमें कई सुझाव निहित थे कि कैसे संयुक्त राष्ट्र हिंसक गतिविधियों पर काबू पा सकता है। हालांकि, संयुक्त राष्ट्र के 1994 के दौरान रवांडा नरसंहार के कारण उनके कार्य की विफलता के लिए उनकी खूब आलोचना हुयी थी। इस नरसंहार में एक लाख से अधिक लोग मारे गए थे, किन्तु अंगोला सिविल युद्ध में हस्तक्षेप के लिए संयुक्त राष्ट्र में समर्थन जुटा पाने में उन्होंने असमर्थता जताई थी। अपने कार्यकाल के दौरान यूगोस्लाव युद्धों के कारण यूगोस्लाविया के सोशलिस्ट संघीय गणराज्य के विघटन के बाद उनकी प्रतिष्ठा संयुक्त राष्ट्र और संयुक्त राष्ट्र में संयुक्त राज्य अमेरिका की भूमिका की प्रभावशीलता पर उलझ कर रह गयी थी। 1996 में घाली को 2001 तक के लिए अगले कार्यकाल हेतु पुन: निर्वाचित करने का प्रस्ताव संयुक्त राष्ट्र सुरक्षा परिषद में दसों सदस्यों की मतयक्यता न होने के कारण पारित नहीं हो सका और इस पद पर अगली अवधि के लिए कोफ़ी अन्नान नियुक्त किए गए।
1997 से 2002 तक बुतरस घाली ला फ्रान्कोफोनिए, फ्रेंच भाषी देशों के एक संगठन के महासचिव रहे। 2003 में उन्हें मिस्र के मानव अधिकारों की राष्ट्रीय परिषद के निदेशक के रूप में नियुक्त किया गया, जहां वे 2012 तक बने रहे। उन्होंने 2003 से 2006 तक दक्षिण केंद्र के बोर्ड के अध्यक्ष के रूप में भी सेवा की। वर्तमान में वे विकासशील देशों के एक अंतरराष्ट्रीय अनुसंधान संगठन हेग इंटरनेशनल लॉ अकादमी के प्रशासनिक परिषद के अध्यक्ष है। घाली ने अप्रैल 2007 के बाद संयुक्त राष्ट्र संसदीय विधानसभा की स्थापना के लिए छेड़े गए एक अभियान का समर्थन किया था और वे अपील करने वाले प्रारंभिक हस्ताक्षरकर्ताओं में से एक रहे थे। इस अभियान के लिए एक संदेश में उन्होंने वैश्विक स्तर पर नागरिकों की लोकतांत्रिक भागीदारी स्थापित करने की आवश्यकता पर भी बल दिया। संप्रति संघर्ष निवारण हेतु सतत विकास और सांस्कृतिक संवाद की दिशा में कार्य करने वालों को जाक शिराक फाउंडेशन की ओर से प्रत्येक वर्ष दिये जाने वाले पुरस्कारों की ज्यूरी के वे सदस्य भी हैं।
बुतरस घाली का निधन काहिरा के एक अस्पताल में 16 फरवरी 2016 को 93 वर्ष की आयु में हो गया।
