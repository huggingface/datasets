ओइरत मंगोल लोगों का सबसे पश्चिमतम समुदाय है जो पश्चिमी मंगोलिया के अल्ताई पर्वत क्षेत्र में वास करते हैं। कई क़बीलों के एकीकरण से बनी यह जाति मध्य एशिया के पूर्वी भाग में उत्पन्न हुई थी लेकिन अब इनका सबसे बड़ा गुट रूस के काल्मिकिया गणतंत्र में मिलता है जहाँ इन्हें काल्मिक लोग कहा जाता है। काल्मिकी 17वीं सदी के शुरूआती दौर में ज़ुन्गारिया से रूसी साम्राज्य के दक्षिण-पूर्वी यूरोपी भाग में आ बसे थे।
ऐतिहासिक रूप से ओइरतों के चार प्रमुख क़बीले हैं: ज़ुन्गार, तोरग़ुत​, दोरबेत और ख़ोशूत​। इनके अन्य क़बीलों में ख़ोइद​, बयिद, म्यन्गद, ज़ख़चिन, बातुद​, बरगा और दरख़द शामिल हैं। दुनिया भर में लगभग 5 लाख ओइरात हैं, जिनमें से 2 लाख मंगोलिया में, 1.75 लाख रूस में और 1.4 लाख चीन में रहते हैं।
