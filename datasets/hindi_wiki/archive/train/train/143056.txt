तूवा, जिसका सरकारी नाम तूवा गणतंत्र है, मध्य एशिया के दक्षिणी साइबेरिया क्षेत्र में स्थित रूस का एक राज्य है जो रूस की संघ व्यवस्था में गणतंत्र की हैसियत रखता है। भौगोलिक दृष्टि से तूवा ठीक एशिया के महाद्वीप के भौगोलिक केंद्र में बैठता है। तूवा की सरहदें कुछ अन्य रूसी राज्यों से लगतीं हैं और दक्षिण की ओर मंगोलिया से लगतीं हैं। तूवा की राजधानी किज़िल है। इस राज्य में अधिकतर लोग तूवी भाषा बोलते हैं, हालांकि की रूसी भी कई लोगों द्वारा समझी और बोली जाती है। 1944 तक तूवा एक तन्नू तूवा नाम का अलग राष्ट्र था, लेकिन 1944 में इसका रूस और सोवियत संघ में विलय हो गया।


तूवा में धर्म ██ बौद्ध धर्म ██ तेन्ग्री धर्म व असंगठित ओझाप्रथा ██ पूर्वी पारम्परिक ईसाई ██ नास्तिकता और ग़ैर-धार्मिकता ██ अध्यात्मवाद ██ अन्य व अघोषित 
बौद्ध धर्म तूवा का प्रमुख धर्म है जो करीब 62% है।
तूवा की राजधानी, किज़िल, एशिया के भौगोलिक ह्रदय में स्थित है। पूर्वी तूवा थोड़ी ऊंचाई पर और वनों से हरा-भरा है, जबकि पश्चिमी तूवा निचली ज़मीन वाला शुष्क इलाक़ा है। तूवा का क्षेत्रफल 170,427 वर्ग किमी है । 2002 में तूवा में 305,900 लोगों की आबादी थी। तूवा में क़रीब 8,000 नदियाँ हैं जो लगभग सारी की सारी येनिसेय नदी में मिल जाने वाली धाराएँ हैं। तूवा में ज़मीन से निकलने वाले कई पानी के चश्मे भी हैं।
तूवा का 80% इलाक़ा पहाड़ी है। पूरा राज्य दो पर्वत शृंखलाओं से घिरा हुआ है - सायन पर्वत शृंखला और तन्नू ओला पर्वत शृंखला
साइबेरिया में होने की वजह से तूवा एक ठंडा इलाक़ा है। जनवरी में औसत तापमान -32° सेंटीग्रेड रहता है और जुलाई में +18° सेंटीग्रेड।
