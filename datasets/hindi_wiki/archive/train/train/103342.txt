भारतीय राज्य बिहार में सहरसा-समस्तीपुर रेलखंड के बीच धमारा घाट स्टेशन पर 19 अगस्त 2013 सोमवार सुबह 8.30 बजे राज्यरानी सुपरफास्ट ट्रेन की चपेट में आकर 37 यात्रियों की मौत हो गई, तथा सौ से अधिक घायल हो गए। गुस्साई भीड़ ने दो ट्रेनों में आग लगा दी। खगड़िया के कात्यायनी में सावन के हर सोमवार पर लगने वाले मेले में जा रहे श्रद्धालु बड़ी संख्या में धमारा घाट आते हैं। इस स्टेशन पर तीन लाइनें हैं। सुबह दो लाइनों पर समस्तीपुर-सहरसा सवारी गाड़ी व सहरसा-समस्तीपुर पैसेंजर ट्रेन खड़ी थीं। इन सवारी गाड़ियों से यात्री उतर कर बीच की रेल पटरी को पार कर रहे थे कि तभी तेज गति से आ रही राज्यरानी सुपरफास्ट ट्रेन यात्रियों से भरे रेलवे ट्रैक को चीरती चली गई। बिहार सरकार ने मृतक के परिजनों को दो-दो लाख रुपये मुआवजा देने की घोषणा की है।
