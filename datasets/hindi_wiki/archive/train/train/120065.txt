काशीपुर, भारत के उत्तराखण्ड राज्य के उधम सिंह नगर जनपद का एक महत्वपूर्ण पौराणिक एवं औद्योगिक शहर है।
नई दिल्ली के 180 किमी उत्तर-पूर्व में स्थित काशीपुर उत्तराखण्ड के कुमाऊँ क्षेत्र के दक्षिण पश्चिमी भाग में रामगंगा तथा कोसी नदियों के अपवाह क्षेत्र के मध्य तराई में स्थित है। नगर के उत्तर में रामनगर का भाभर क्षेत्र पड़ता है, जो इसे शिवालिक पहाड़ियों से अलग करता है, तथा दक्षिण में रुहेलखंड के गांगेय मैदान हैं, जहां दूर तक ऊंची घास के मैदान फैले हैं। ढेला नदी, जो रामगंगा की सहायक नदी है, काशीपुर से होकर बहती है। काशीपुर नगर काशीपुर तहसील का मुख्यालय भी है, जिसके पूर्व में बाजपुर तहसील, पश्चिम में जसपुर तहसील, उत्तर में नैनीताल जनपद की रामनगर तहसील, तथा दक्षिण में उत्तर प्रदेश राज्य का मुरादाबाद जिला है।
काशीपुर नगर का क्षेत्रफल 8.546 वर्ग किलोमीटर है। 5 मार्च 1872 को जब नगर पालिका परिषद काशीपुर की स्थापना हुई थी, तब इसका क्षेत्रफल 1.50 वर्ग किलोमीटर था। 1966 में नगरपालिका की सीमा में विस्तार होने के उपरान्त नगर का क्षेत्रफल 2.25 वर्ग किमी हो गया था, और इसके बाद 13 मार्च 1976 को नगरपालिका काशीपुर सीमा का विस्तार कर इसका क्षेत्रफल 5.456 वर्ग किमी निर्धारित किया गया। ब्रिटिश काल से पहले तराई क्षेत्रों को मानव निवास के लिए अनुपयुक्त माना जाता था क्योंकि निरंतर बरसात यहां कई छिद्रों, तालाबों और दलदलों में जल भर देती थी, जो मच्छरों के लिए उपयुक्त प्रजनन स्थल बनते हुए मलेरिया का कारण बनते थे।
भौगोलिक रूप से काशीपुर कुमाऊँ के तराई क्षेत्र में स्थित है, जो पश्चिम में जसपुर तक तथा पूर्व में रुद्रपुर, किच्छा होते हुए खटीमा तक फैला है। तराई क्षेत्रों की मिट्टियों में चिकनी मिट्टी, छोटे से लेकर मध्यम कणों वाली रेतीली मिट्टी, और कभी-कभार बजरी भी शामिल होती है। हालांकि स्वरूप में रेत पर चिकनी मिट्टी की प्रभुत्व रहता है। ये मिट्टियाँ यहां बहती नदियां अपने साथ भूमि के अंदर से निकालकर लाती हैं, और इस कारण इस क्षेत्र की मिटटी दलदली तथा उपजाऊ है। भारतीय मानक ब्यूरो के अनुसार, यह शहर भूकंपीय क्षेत्र 4 के अंतर्गत आता है।:27 
काशीपुर की जलवायु नगर के दक्षिण में स्थित गांगेय मैदानों की तरह ही आर्द्र अर्ध-कटिबन्धीय है; गर्मियों में औसत अधिकतम तापमान 31.6 डिग्री सेल्सियस के आसपास होता है, जबकि सर्दियों में यह लगभग 14.5 डिग्री सेल्सियस तक गिर जाता है। वर्ष भर में औसत तापमान 17.1 डिग्री सेल्सियस तक की भिन्नता प्रदर्शित करता है। सबसे शुष्क और सबसे नम महीनों के बीच वर्षा का अंतर 369 मिमी रहता है। 5 मिमी औसत वर्षा के साथ नवंबर सबसे शुष्क माह है, जबकि 374 मिमी के औसत के साथ जुलाई में सबसे अधिक वर्षा होती है। नगर में मुख्य रूप से तीन ऋतुएं होती हैं; मार्च से जून तक ग्रीष्म ऋतु, जुलाई से नवंबर तक मानसून; और दिसंबर से फरवरी तक शीत ऋतु।
पूरे वर्ष तक निरंतर उच्च तापमान और समान रूप से वितरित वर्षा ही काशीपुर के वातावरण की विशेषताऐं हैं। गर्मियों में, सम्पूर्ण उत्तर भारत की ही तरह काशीपुर भी काफी हद तक महासागरों के पानी पर उप-ऊष्णकटिबंधीय एंटीसाइक्लोनिक कोशिकाओं द्वारा जनित नम समुद्री वायु प्रवाह के प्रभाव में रहता है। इस समय तापमान बहुत अधिक रहता है और इससे रातें गर्म तथा दमनकारी बन जाती हैं। ग्रीष्म ऋतु आमतौर पर सर्दियों की तुलना में थोड़ी अधिक नम होती है, जिसमें अधिकांश वर्षा संवहनी तूफान गतिविधि के कारण होती है; हालांकि ऊष्णकटिबंधीय चक्रवात भी इन क्षेत्रों में गर्म मौसम की वर्षा भी बढ़ाते हैं। सबसे ठंडा महीना भी आमतौर पर हल्का गर्म ही रहता है, क्योंकि पर्वतीय क्षेत्रों की तरह यहां असामान्य ठंड नहीं होती है; सर्दियों की वर्षा मुख्य रूप से पर्वतीय क्षेत्रों में आने वाले चक्रवातों के कारण होती है। कोपेन जलवायु वर्गीकरण के अनुसार इसका कोड "cwa" है।
