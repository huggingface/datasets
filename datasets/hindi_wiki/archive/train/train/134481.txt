निर्देशांक: 29°45′N 78°32′E / 29.75°N 78.53°E / 29.75; 78.53
कोटद्वार उत्तराखण्ड राज्य के गढ़वाल मण्डल में स्थित पौड़ी जिले का एक मुख्य नगर है। खोह नदी के तट पर स्थित यह नगर इतिहास में 'खोहद्वार' नाम से भी जाना जाता था। कोटद्वार उत्तर प्रदेश की सीमा से सटा हुआ है। इसे 'गढ़वाल का प्रवेशद्वार' भी कहा जाता है। कोटद्वार से दुगड्डा और लैंसडौन होते हुए पौड़ी तथा श्रीनगर तक पहुंचा जा सकता है, तथा कोटद्वार से देहरादून जाने के लिए उत्तर प्रदेश के नजीबाबाद शहर से होकर गुजरता है। कोटद्वार से नजीबाबाद की दूरी 25 किमी है।
नगर का विकास वैसे तो 1890 में रेल के आगमन से ही शुरू हो गया था, किन्तु वास्तविक बसावट प्रमुखतः 50 के दशक में नगर पालिका के निर्माण के बाद ही हुई। 2011 की जनगणना के अनुसार नगर की जनसंख्या 33,035 थी। 2017 में उत्तराखण्ड शासन द्वारा ऋषिकेश के साथ साथ कोटद्वार को भी नगर निगम घोषित कर दिया गया। नगर निगम बनने के बाद नगर क्षेत्र में 73 ग्रामों को शामिल किया गया, तथा इसकी जनसंख्या 1,35,000 तक पहुंच गई।
कोटद्वार का पुराना नगर खोह तथा गिवइन शोत नदियों के संगम पर स्थित था।:134 1897 रेलवे लाइन बन जाने के बाद नगर धीरे धीरे दाईं ओर बढ़ने लगा, और खोह नदी की पश्चिमी दिशा की ओर विकसित होने लगा।:128 1901 में कोटद्वार को नगर का दर्जा दिया गया था,:356 तथा उसी वर्ष हुई प्रथम जनगणना में नगर की जनसंख्या 1029 थी। 1909 में कोटद्वार को लैंसडौन से जोड़ने वाली सड़क का निर्माण सम्पन्न हुआ।:128 इसके बाद लैंसडौन तथा दोगड्डा नगरों के परस्पर विकास के कारण कोटद्वार में काफी पलायन हुआ, और 1921 में कोटद्वार की जनसंख्या मात्र 396 रह गयी; जिसके कारण 1921 में ही नगर को अवर्गीकृत कर ग्राम घोषित कर दिया गया।:174 
1940-41 में कोटद्वार किसी छोटे गाँव के सामान था। द्वितीय विश्व युद्ध के समय नगर क्षेत्र में काफी विकास हुआ, और 1949 में इसे पुनः 'नोटिफाइड एरिया' घोषित कर दिया गया।:173 1951 में कोटद्वार नगर पालिका की स्थापना हुई, और 1951-55 में नगरपालिका के प्रमुख इंजीनियर, के.सी. माथुर ने नगर का पहला मास्टर प्लान बनाया। इस मास्टर प्लान के तहत सबसे पहले रेलवे स्टेशन के आस पास के क्षेत्रों को विकसित किया गया, और उसके बाद नगर को धीरे धीरे उत्तर की ओर बद्रीनाथ मार्ग के दोनों तरफ बढ़ाया गया।:173 बड़ी मस्जिद के इर्द-गिर्द भी आवासीय क्षेत्र बसाये गए। 1955 में पालिका कार्यालय के समीप एक उद्यान स्थापित किया गया।:173 1958-59 में नगर का विद्युतिकरण किया गया।:134 
कोटद्वार की जलवायु समशीतोष्ण है, हालांकि यह मौसम के आधार पर बदलती रहती है। पास के पहाड़ी क्षेत्रों में अक्सर सर्दियों में बर्फबारी देखी जाती है, लेकिन कोटद्वार में तापमान 0 डिग्री सेल्सियस से नीचे गिरते नहीं देखा गया है। ग्रीष्मकालीन तापमान अक्सर 43 डिग्री सेल्सियस तक पहुंच जाते हैं, जबकि सर्दियों के तापमान आमतौर पर 4 और 20 डिग्री सेल्सियस के बीच होते हैं। मानसून के मौसम में अक्सर भारी और लंबी वर्षा होती है। पास में ही स्थित पहाड़ी क्षेत्रों के कारण सर्दियों में मौसम अच्छा रहता है। भरपूर वर्षा और पर्याप्त जल निकासी के कारण नगर की मिट्टी उपजाऊ है।
2017 में नगर की सीमा में विस्तार कर 71 ग्रामों को नगर क्षेत्र में शामिल किया गया, जिसके बाद नगर की वर्तमान जनसंख्या लगभग 1,35,000 हो गयी है। 2011 में हुई जनगणना में नगर की जनसंख्या 28,859 थी। कोटद्वार की कुल जनसंख्या 33,035 है जिसमें से 17,157 पुरुष और 15,878 महिलाएं हैं। कोटद्वार में 0 से 6 साल के बीच 4,034 बच्चे थे, जिनमें से 2,187 बालक थे जबकि 1,847 बालिकाएं थी। कोटद्वार नगर का लिंग अनुपात 925 है, अर्थात कोटद्वार में प्रति 1000 पुरुष 925 महिलाएं थी।
2011 में कोटद्वार की कुल साक्षरता दर 86.29% है, जो उत्तराखण्ड की औसत साक्षरता दर की तुलना में अधिक है। जनसंख्या-अनुसार, कुल 25,024 लोग साक्षर हैं, जिनमें 13,508 पुरुष जबकि 11,516 महिलाएं हैं। इस प्रकार नगर में पुरुष साक्षरता दर 90.23% है, और महिला साक्षरता दर 82.08%।
नगर में 23,306 हिन्दू हैं, जो कुल जनसँख्या का 70.55% हैं। इसी प्रकार नगर में 9,135 मुसलमान, 301 ईसाई, 215 सिख, 1 बौद्ध, तथा 49 जैन हैं। 2 लोग किसी अन्य धर्म से सम्बन्ध रखते हैं, और 26 लोगों का कोई धर्म नहीं है। 5.3% लोग अनुसूचित जाति के हैं, जबकि अनुसूचित जनजाति के लोग नगर की कुल आबादी का 0.1% हैं।
कोटद्वार पूर्वी गढ़वाल क्षेत्र का प्रमुख परिवहन और थोक व्यापार केंद्र रहा है।:374 आटा मिल, तेल निष्कर्षण, प्रिंटिंग प्रेस, चावल के थैलियों का निर्माण, और प्लास्टिक और रबर के उत्पाद कोटद्वार में प्रमुख उद्योग हैं।:63 
2011 की जनगणना के अनुसार कोटद्वार नगर की कुल आबादी में से 9,528 लोग कार्य गतिविधियों में शामिल हैं। 93.9% श्रमिकों ने अपने काम को मुख्य कार्य बताया जबकि 6.1% 6 महीने से भी कम समय के लिए आजीविका प्रदान करने वाली सीमांत गतिविधि में शामिल थे। मुख्य कार्यों में लगे 9,528 व्यक्तियों में से 23 किसान थे, और 26 कृषि मजदूर थे।
अगर आप कोटद्वार दिल्ली से आते हैं तो गढवाल एक्सप्रेस और मुसूरी एक्सप्रेस आपके लिए अच्छा विकल्प है। अगर आप रोडवेज से आना चाहेँ तो दिल्ली से सीधी बस सेवा कश्मीरी गेट से हर समय उप्लब्ध है।हरिद्वार से नजीबाबाद के रास्ते या जीएमओयू कि बसोँ से लालढाँग के रास्ते जा सकते है।




