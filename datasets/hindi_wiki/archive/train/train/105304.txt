भारतीय मूल के सबसे बुजुर्ग दम्पति करम चन्द और करतारी चन्द इंग्लैण्ड के ब्राडफोर्ड में रहते हैं। 11 दिसम्बर 1925 को सिक्ख रीतिरिवाज़ से पंजाब में शादी करके भारत से सन् 1965 में इंग्लैण्ड चले गये और वहीं बस गये। यूनाइटेड किंगडम में रहने वाला यह भारतीय दम्पति सबसे अधिक आयु तक वैवाहिक जीवन का आनन्द लेने वाले करतारी करमचन्द उल्लेखनीय उदाहरण है।
10 नवम्बर 1905 में उत्तर भारत के पंजाब प्रान्त में एक छोटे से गाँव में जन्मे करम चन्द ने कृषि कार्य करते हुए परम्परागत तरीके से युवावस्था में पंजाब की ही एक कन्या करतारी से विवाह किया। करतारी का जन्म 1 नवम्बर 1912 में हुआ था। वह अपने पति से आयु में सात वर्ष छोटी है।
पासपोर्ट में दी गयी जन्मतिथि के अनुसार पति की आयु 108 वर्ष और पत्नी की 101 वर्ष है। सन् 1925 में विवाह-सूत्र में बँधने के बाद भारतीय मूल का यह दम्पति अपने वैवाहिक जीवन के 88 वर्ष देख चुका है जो अपने आप में अब तक का एक रिकॉर्ड है।
अपने सबसे छोटे बेटे सतपाल चन्द के पास वाशिंगटन स्ट्रीट ब्राडफोर्ड में 40 साल से भी अधिक समय से रह रहे इस दम्पति के आठ सन्तान हुईं, जिनसे 27 पोते-पोतियाँ और 23 परपोते-परपोतियाँ हैं।
उनकी बेटी कौशल्या देवी के अनुसार पूरा परिवार अपने माता-पिता को इस आयु में भी स्वस्थ और सुखी देखकर खुश है। इस दम्पति के स्वस्थ जीवन का राज बताते हुए उनके सबसे छोटे पुत्र सतपाल कहते हैं कि उन्होंने कभी भी अपने माता-पिता को आपसी बहस में उलझते नहीं देखा। जो पत्नी ने कहा पति ने मान लिया और जो पति ने कहा उसे पत्नी ने स्वीकार कर लिया। सुख और दुख को दोनों एक समान भाव से ग्रहण करते हैं।
