175px
हीथ्रो टर्मिनल 5 भवन
लंदन हीथ्रो विमानक्षेत्र या हीथ्रो इंग्लैंड की राजधानी लंदन को सेवा देने वाला प्रधान विमानक्षेत्र है। यह पश्चिम लंदन के हिलिंग्डन में स्थापित है और यात्री यातायात संख्या के आंकड़ों के अनुसार यूनाइटेड किंगडम का व्यस्ततम विमानक्षेत्र एवं विश्व का तृतीय व्यस्ततम विमानक्षेत्र है जहां विश्व के किसी भी अन्य विमानक्षेत्र की तुलना में सर्वाधिक अन्तर्राष्ट्रीय यात्री आवागमन संपन्न होता है। यात्री यातायात के अनुसार ही यह यूरोपीय संघ में व्यस्ततम विमानक्षेत्र तथा विमान यातायात आंकड़ों के अनुसार यूरोप का तृतीय व्यस्ततम विमानक्षेत्र है जहां से अधिक संख्या वाले विमानक्षेत्रों में पैरिस चार्ल्स डि गॉल एवं फ़्रैक्फ़र्ट विमानक्षेत्र ही आते हैं। हीथ्रो लंदन का प्रमुख विमानक्षेत्र है। इससे पूर्व यहां आर.ए.एफ़. नॉर्थोल्ट तथा उससे पूर्व क्रॉयडन विमानक्षेत्र थे। इनके अलावा गैटविक, साउथएण्ड, स्टैण्डस्टेड, ल्यूटन एवं लंडन सिटी एयरपोर्ट भी रहे हैं। इन सबके साथ लंदन यात्री संख्या के अनुसार विश्व का व्यस्ततम सिटी एयरपोर्ट सिस्टम रहा है जहां के 6 विमानक्षेत्रों से मिलाकर 133,666,888 यात्री आवागमन होते रहे हैं। इससे अधिक संख्या मात्र न्यू यार्क की ही रही है। हीथ्रो विमानक्षेत्र में 76,600 कर्मचारी सीधे कार्यरत हैं तथा 116,000 कर्मचारी किसी अन्य संबंधित कार्यालाय के अधीन यहां कार्यरत हैं। इनके अलावा बड़ी संख्या में ग्लोबल कंपनियों के कार्यालय हीथ्रो के निकटस्थ स्थापित हैं। इन सबके कारण लंदन एक आधुनिक एयरोट्रोपॉलिस बन गया है जो लंदन की GVA संख्या में अनुमानित 2.7% भाग योगदान करता है। 
यह विमानक्षेत्र बीएए लिमिटेड के स्वामित्व में उसी के द्वारा संचालित है। यही कंपनी यूनाइटेड किंगडम के अन्य 5 विमानक्षेत्रों की स्वामी एवं संचालनकर्ता भी है। बीएए एक अन्तर्राष्ट्रीय कन्सॉर्टियम एफ़.जी.पी टॉपको लि. के अधीन है। टॉपको स्वयं फ़ेरोवियल, कैसे दे डिपो प्लेसमेण्ट ड्यु क्युबेक एवं जी.आई.सी स्पेशल इन्वेस्टमेंट्स के संयुक्त समूह से बना है। हीथ्रो ब्रिटिश एयरवेज़ का प्राथमिक हब है एवं वर्जिन एटलांटिक एयरवेज़ का प्राथमिक प्रचालन बेस भी है।
