शेम अंग्रेजी साहित्यकार सलमान रश्दी द्वारा मिडनाइट्स चिल्ड्रेन के बाद लिखा गया तीसरा उपन्यास है। 1983 में प्रकाशित यह उपन्यास उनकी अधिकांश रचनाओं की तरह ही जादुई यथार्थवाद की शैली में लिखा गया है। का प्रयोग किया गया है। इस में ज़ुल्फ़िकार अली भुट्टो और जनरल मुहम्मद ज़िया-उल-हक़ के जीवन और उनके संबंधों का चित्रण किया गया है। उपन्यास की केंद्रीय विषयवस्तु बताती है कि शरम से ही हिंसा पैदा हुई है। सभी चरित्रों के जरिए शर्म और बेशर्मी की सोच की पड़ताल मिलती है किंतु दृष्टि के केंद्र में सूफिया ज़िनोबिया और ऊमर खैय्याम हैं। इसका हिंदी अनुवाद ललित कार्तिकेय ने शरम नाम से किया है।
शकील परिवार
उपन्यास का कथानक 'क्यू' स्थान के आसपास रचा गया है जो क्वेटा, पाकिस्तान का एक काल्पनिक संस्करण है। 'क्यू' में तीन बहनें एक ही साथ उमर खय्याम शकील को जन्म देने का नाटक करती है।वास्तव में तीनों को ही नहीं पता है कि उमर की असली माँ कौन है या कि उसका बाप कौन है। वे तीनों ही एक घरेलू जलसे के दौरान गर्भवती हो गई थीं। धीरे-धीरे उमर बड़ा होता है तो उसमें नटखटपन बढ़ता जाता है और वह सम्मोहन की कला भी सीख लेता है। उमर को उसके जन्मदिन के अवसर पर उसकी तीनों माओं की तरफ से 'क्यू' से बाहर जाने का मौका मिलता है जो उसके लिए एक तोहफे की तरह था। उसका नामांकन पास के एक स्कूल में करा दिया जाता है जहाँ पर वह अपने अध्यापक के संपर्क में आता है और डॉक्टर बनने के लिए प्रेरित होता है। आगे चलकर उमर का संपर्क इस्कंदर हड़प्पा और रज़ा हैदर से होता है जिनका उसके जीवन पर उल्लेखनीय प्रभाव पड़ा।
