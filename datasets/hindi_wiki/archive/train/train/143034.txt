पार्क्स एण्ड रिक्रिएशन अमेरिकी कॉमेडी टेलिविज़न शृंखला है जिसका प्रसारण एनबीसी टेलिविज़न नेटवर्क पर होता है। धारावाहिक की कहानी इंडियाना राज्य में स्थित एक काल्पनिक नगर पॉनी नगर में चलती है जहाँ की स्थानीय सरकार के पार्क्स एण्ड रिक्रिएशन विभाग में धारावाहिक के मुख्यतः किरदार कर्मचारी हैं। धारावाहिक में मुख्य किरदार की भूमिका एमी पोलर लॅज़ली नोप के रूप में निभाती हैं जो कि पार्क्स विभाग की एक चुस्त, मध्य स्तरीय कर्मचारी है।शृंखला का सृजन ग्रैग डैनियल्स और माइकल शुर ने किया था तथा अप्रैल 9, 2009, को इसके पायलट प्रकरण का प्रसारण हुआ था। वर्तमान में यह अपने पाँचवे सत्र में है। इसमें एकल-कैमरे के फ़िल्माने के तरीके और मौक्युमेंट्री शैली का प्रयोग होता है, तथा ऐसा प्रतीत होता है कि वृत्तचित्र कर्मीदल सभी को फ़िल्मा रहे हैं।
लेखकों ने धारावाहिक के लिए स्थानीय कैलिफ़ोर्निया राजनीति पर शोध किया, शहरी योजनाकारों और निर्वाचित अधिकारियों के साथ परामर्श किया। दर्शकों की प्रतिक्रिया, जिसमें उन्होंने लॅज़ली के किरदार को बुद्धिहीन और मूर्ख जैसा बताया, के जवाब में पहले सत्र के पश्चात किरदार में लघु परिवर्तन हुए। लेखन कर्मचारियों ने अपने प्रकरणों में वर्तमान घटनाओं को शामिल करने की कोशिश की, जैसे पॉनी की सरकार का ठप पड़ जाना वास्तविक जीवन के वैश्विक वित्तीय संकट से प्रेरित था। कई अतिथि सितारों को धारावाहिक में शामिल किया जा चुका है और ये पात्र अक्सर कई प्रकरणों में दिखाई देते हैं।
अपने छह प्रकरणों वाले प्रथम सत्र के लिए धारावाहिक को मिश्रित से लेकर नकारात्मक समीक्षाएँ मिली थीं। हालांकि दूसरे सत्र में अपने प्रारूप और लहजे में बदलाव करने के पश्चात इसे उच्च आलोचनात्मक प्रशंसा प्राप्त हुईं। पार्क्स एण्ड रिक्रीएशन को विभन्न पुरुस्कार और नामांकन प्राप्त हुए हैं, इनमें टेलिविज़न जगत का प्रतिष्ठित प्राइमटाइम एम्मी पुरस्कार भी शामिल है। एमी पोलर को अपने अभिनय के लिए काफ़ी सराहना मिली है। टाइम्स पत्रिका ने अपने 2012 वर्ष अंत के विशेष सूचियों के अंक में इसे सर्वश्रेष्ठ टेलिविज़न शृंखलाओं में सर्वोच स्थान दिया।
