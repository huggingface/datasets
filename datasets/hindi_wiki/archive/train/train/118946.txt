कॅप्लर-16 एक द्वितारा मंडल है जिस पर कॅप्लर अंतरिक्ष यान द्वारा खगोलशास्त्री अध्ययन कर रहें हैं। आकाश में यह हंस तारामंडल के क्षेत्र में पड़ता है और पृथ्वी से लगभग 200 प्रकाश वर्ष की दूरी पर स्थित है। इसके दोनों तारे एक-दूसरे से लगभग 0.22 खगोलीय इकाईयों की दूरी पर हैं। दोनों ही तारे हमारे सूरज से छोटे बौने तारे हैं: इनमें से मुख्य तारा नारंगी रंग वाला K श्रेणी का तारा है और दूसरा लाल रंग का M श्रेणी का तारा है। सितम्बर 2011 में वैज्ञानिकों ने घोषणा की कि इस मंडल में हमारे सौर मंडल के शनि के आकार का एक गैस दानव ग्रह मिला है जो इन दोनों तारों की परिक्रमा कर रहा है। यह पहला ज्ञात ग्रह है जो किसी द्वितारे की परिक्रमा करता पाया गया है और इसका नामकरण कॅप्लर-16बी किया गया है।
इस द्वितारा मंडल के दोनों तारे इस प्रकार हैं:
अगर कॅप्लर-16बी ग्रह पर खड़ा हुआ जा सकता तो कभी आकाश में बड़ा नारंगी सूरज उदय होता दिखता, कभी छोटा लाल सूरज और कभी दोनों एक साथ। ऐसा भी होता कि कभी एक सूरज दूसरे के पीछे ग्रहण होता। जब वैज्ञानिकों को इस बात का ज्ञान हुआ तो इस ग्रह की तुलना फ़ौरन स्टार वॉर्स नामक मशहूर विज्ञान कथा फ़िल्म से की गई जिसमें एक टैटूईन नामक ग्रह दो सूरजों के साथ दर्शाया गया था।
कॅप्लर-16बी पत्थर और गैस का बना हुआ है। यह अपने दो सूरजों की एक परिक्रमा लगभग 229 दिनों में पूरी कर लेता है। माना जाता है कि इस ग्रह पर बहुत सर्दी है और तापमान -70 सेंटीग्रेड से -100 सेंटीग्रेड तक रहता हैं।
