मिरात उल-उरूस नज़ीर अहमद देहलवी द्वारा लिखा गया और सन् 1869 में प्रकाशित हुआ एक उर्दू उपन्यास है। यह उपन्यास भारतीय और मुस्लिम समाज में महिला शिक्षा को बढ़ावा देने वाले कुछ तत्वों के लिए प्रसिद्ध है और इससे प्रेरित होकर हिन्दी, पंजाबी, कश्मीरी और भारतीय उपमहाद्वीप की अन्य भाषाओं में भी इस विषय पर आधारित उपन्यास लिखे गए। छपने के 20 वर्षों के अन्दर-अन्दर इस किताब की 1 लाख से अधिक प्रतियाँ बिक चुकी थीं। यह अक्सर उर्दू भाषा का पहला उपन्यास माना जाता है।
यह कहानी दिल्ली की दो मुस्लिम बहनों - अकबरी और असग़री - पर आधारित है। उपन्यास का पहला भाग अकबरी की दास्तान बताता है जिसने अमीरी और आराम में जन्म लिया। उसे आलसी और कम पढ़ा-लिखा बताया गया है। जब वह विवाह के बाद अपने पति के घर जाती है तो अपने नासमझी और बुरे बर्ताव से उसपर तरह-तरह के दुख पड़ते हैं। उपन्यास के दुसरे भाग में असग़री की कहानी है जो सदाचारी, मेहनती और अधिक शिक्षित है। उसे बेकार की गपशप से घृणा है और वह अपने मोहल्ले की प्यारी है। जब उसकी शादी होती है तो उसके जीवन में भी कई कठिन बदलाव आते हैं लेकिन अपनी मेहनत, अच्छे स्वभाव और शिक्षित व्यवहार से वह अपने पति के परिवार और अपने नए मोहल्ले के लोगों में प्रेमपूर्वक बस जाती है। कहानी में इन दोनों स्त्रियों के जीवन को तरह-तरह के उतार-चढ़ाव से गुज़रते हुए दिखाया गया है।
1873 में नज़ीर अहमद ने इस उपन्यास की दूसरी कढ़ी 'बनात उल-नाश' के नाम से प्रकाशित की। इसमें असग़री को अपने मोहल्ले में एक कन्या-पाठशाला चलते हुए दिखाया गया है।
पाकिस्तान टेलिविज़न ने 'मिरात उल-उरूस' ही के नाम का एक धारावाहिक बनाया जिसमें आरिफ़ा सिद्दीक़ी ने असग़री का पात्र अदा किया।
