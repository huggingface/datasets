नैना चोटी या चीना चोटी भारतीय राज्य उत्तराखण्ड के पर्यटन स्थल और प्रमुख नगर नैनीताल के समीप एक 2,600+ मीटर ऊँची पर्वत चोटी है। नैना पीक के नाम से मशहूर यह पर्वत चोटी यहाँ का एक प्रमुख पर्यटन आकर्षण है। साफ़ मौसम में यहाँ से हिमालय की कई हिमाच्छादित चोटियों का नज़ारा किया जा सकता है और नैनीताल शहर का विहंगावलोकन किया जा सकता है। चोटी तक पहुँचने के लिए पैदल यात्रा की जा सकती है अथवा घोड़े पर चढ़कर जाया जा सकता है। यह रास्ता बुरांस, देवदार और साइप्रस के घने वनों के बीच से होकर जाता है।
यह पर्वत चोटी भौगोलिक रूप से मध्य हिमालय का हिस्सा है और नैनीताल से लगभग पाँच-छह किलोमीटर की दूरी पर स्थित है। चोटी की भौगोलिक अवस्थिति 29.40 उत्तर अक्षांश और 79.44 पूर्व देशांतर पर है और यह 2,600+ मीटर है।
