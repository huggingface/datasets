हेशी गलियारा या गांसू गलियारा आधुनिक चीन के गांसू प्रांत में स्थित एक ऐतिहासिक मार्ग है जो उत्तरी रेशम मार्ग में उत्तरी चीन को तारिम द्रोणी और मध्य एशिया से जोड़ता था। इस मार्ग के दक्षिण में बहुत ऊँचा और वीरान तिब्बत का पठार है और इसके उत्तर में गोबी रेगिस्तान और फिर मंगोलिया के इस क्षेत्र के शुष्क पहाड़ हैं। इस गलियारे में एक के बाद एक नख़लिस्तानों की कड़ियाँ मिलती हैं जहाँ छोटे-छोटे क़स्बे हुआ करते थे। यहाँ से गुज़रते व्यापारी और अन्य यात्री इन जगहों पर अपने और अपने घोड़े-ऊँटों के लिए दाना-पानी प्राप्त करते थे और ठहर भी सकते थे।
हेशी गलियारे से पश्चिम की और जाने पर रेशम मार्ग तीन उपमार्गों में बंट जाता है - एक राह उत्तर में तियान शान के पर्वतों की ओर और उस से पार आधुनिक किरगिज़स्तान जाती है और बाक़ी दो राहें तारिम द्रोणी के दो तरफ़ जाती हैं। हेशी गलियारे की पूर्वी तरफ़ लान्झू शहर के बाहर के पहाड़ हैं जहाँ से गुज़रकर पूर्व में वेई नदी की घाटी और चीन पहुँचा जाता था।
