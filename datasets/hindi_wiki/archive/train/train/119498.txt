जॉली एलएलबी सुभाष कपूर द्वारा निर्देशित बॉलीवुड की कानुनी नाटक हास्य फ़िल्म है। फ़िल्म में मुख्य भूमिका अरशद वारसी, बोमन ईरानी और अमृता राव की है। फ़िल्म का नाट्य ट्रेलर 8 जनवरी 2013 को जारी किया गया। फ़िल्म 15 मार्च 2013 को जारी की गयी। फ़िल्म की कहानी वकील जगदीश त्यागी ऊर्फ जॉली के इर्द-गिर्द घूमती रहती है। 
अप्रैल 2014 में 61वें राष्ट्रीय फिल्म पुरस्कारों में जॉली एलएलबी को सर्वश्रेष्ठ हिंदी फिल्म का पुरस्कार मिला।

जगदीश त्यागी उर्फ जॉली एक संघर्षरत वकील है जो अपने क्षेत्र में एक बड़ा नाम बनना चाहता है। जॉली मेरठ से दिल्ली आता है और एक ऐसे केस का हिस्सा बन जाता है जिसे भारत का एक प्रसिद्ध और मंहगा वकील तेजिंदर राजपाल लड़ रहा है। राजपाल का मुवक्किल राहुल दीवान एक हिट एंड रन केस में फंसा है जिसमें उसकी गाड़ी ने फुटपाथ पर सोए कुछ लोगों को कुचल दिया था। राजपाल ने अपने क्लाइंट को बचाने के लिए पुलिस के साथ मिलकर सबूतों के साथ छेड़खानी की और साबित कर दिया कि राहुल निर्दोष है। राजपाल के बहस करने की अदा से जॉली काफी प्रभावित होता है लेकिन उसे समझ आ जाता है कि अन्याय हुआ है। जॉली केस फिर से खुलवाने के लिए जज सुंदरलाल त्रिपाठी के कोर्ट में जनहित याचिका दायर करता है।
फ़िल्म की कहानी 1999 के संजीव नन्दा के हिट-एंड-एन केस की घटना से प्रेरित है।

जॉली एलएलबी का संगीत कृष्ण ने तैयार किया है। बप्पी लाहिड़ी द्वारा तैयार पहला गीत 13 फ़रवरी 2013 को जारी किया। 
