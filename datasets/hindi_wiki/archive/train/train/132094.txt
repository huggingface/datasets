इन्दिरा गांधी अन्तरराष्ट्रीय खेल स्टेडियम, उत्तराखण्ड राज्य के हल्द्वानी नगर में स्थित एक निर्माणाधीन बहुउद्देशीय स्टेडियम है। भारत की प्रथम महिला प्रधानमंत्री श्रीमती इन्दिरा गांधी के नाम पर स्थापित इस स्टेडियम का निर्माण 2015-16 में 38वें राष्ट्रीय खेलों के आयोजन के लिए करवाया गया था। 25,000 लोगों की क्षमता वाले इस स्टेडियम का उद्घाटन 18 दिसंबर 2016 को उत्तराखण्ड के तत्कालीन मुख्यमंत्री, हरीश रावत ने किया था। यह स्टेडियम 70 एकड़ क्षेत्र में फैला हुआ है और इसमें क्रिकेट और फुटबॉल के मैदान, 800 मीटर दौड़ के लिए एक ट्रैक, एक हॉकी फील्ड, बैडमिंटन कोर्ट, लॉन टेनिस कोर्ट, बॉक्सिंग रिंग और स्विमिंग पूल भी हैं।
यह स्टेडियम हल्द्वानी नगर के गौलापार क्षेत्र में गौला नदी के तट पर स्थित है। यह हल्द्वानी बस स्टेशन से लगभग 3 किमी जबकि रेलवे स्टेशन से 2.5 किमी की दूरी पर है।
7 नवम्बर 2014 को उत्तराखण्ड सरकार ने हैदराबाद की एन सी सी लिमिटेड के साथ समझौता ज्ञापन पर हस्ताक्षर किये, जिसके अनुसार एन सी सी लिमिटेड को 30.20 हेक्टेयर भूमि पर 18 महीनों में स्टेडियम का निर्माण करना था। उस समय इस परियोजना को 225 करोड़ रूपये आवंटित किये गए थे। हल्द्वानी स्टेडियम की नींव 9 नवंबर 2014 को उत्तराखण्ड के तत्कालीन मुख्यमंत्री मुख्यमंत्री हरीश रावत द्वारा रखी गई थी। 18 दिसंबर 2016 को उन्होंने इस स्टेडियम काम्प्लेक्स के अंतर्गत अंतरराष्ट्रीय क्रिकेट ग्राउंड का लोकार्पण किया। मई 2017 तक स्टेडियम के अंतर्गत एथलीट स्टेडियम तैयार नहीं हुआ था।
एथलेटिक्स, बास्केटबाल, वालीबॉल और हॉकी को छोड़कर प्रतियोगिता के अन्य सभी खेल हल्द्वानी स्टेडियम में आयोजित किया जाना प्रस्तवित है।
स्टेडियम की क्षमता 25,000 दर्शकों की है।
