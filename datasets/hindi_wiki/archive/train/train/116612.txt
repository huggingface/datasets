दीवान बहादुर लेविस डोमिनिक स्वामी कन्नू पिळ्ळै  भारतीय राजनीतिज्ञ, इतिहासज्ञ, भाषाशास्त्री, गणितज्योतिषी एवं प्रशासक थे।
लेविस डोमिनिक स्वामी कन्नू पिळ्ळैसी0आइ0ई0, आइ0एस0ओ0
लेविस डोमिनिक स्वामी कन्नू पिळ्ळै का जन्म स्वतंत्रता-पूर्व मद्रास प्रैज़िडन्सी में 11 फरवरी 1865 ई0 को हुआ था। एक गरीब ईसाई परिवार में जन्म लेने के बावजूद उन्होंने ऊँची शिक्षा प्राप्त की। उनकी आरंभिक तथा उच्च शिक्षा मद्रास में ही हुई। एलएलबी की डिग्री उन्होंने लंदन से प्राप्त की। उन्हें मद्रास विश्वविद्यालय का फेलो भी बनाया गया था। उन्होंने मद्रास विधान परिषद के सभापति पद को भी सुशोभित किया था। 10 सितंबर 1925 ई0 को रोयापुरम में अपने घर में ही उनका निधन हुआ।
उनकी अमर कीर्ति का आधार उनका विशाल ग्रन्थ 'AN INDIAN EPHEMERIS' है। यह ग्रन्थ यूँ तो अंग्रेजी़ में है लेकिन यह हिन्दी या अन्य भाषाओं के पाठकों के लिए भी प्रायः समान रूप से उपयोगी है, क्योंकि इसमें प्रत्येक दिन के तिथि-नक्षत्रादि का विवरण सारणी या कैलेंडर की तरह है; भाषा का प्रयोग प्रथम खंड के प्रथम जिल्द तथा द्वितीय खंड के आरंभिक कुछ पृष्ठों को छोड़कर प्रायः है ही नहीं। इस विशाल ग्रन्थ में उनका अत्यधिक प्रसिद्ध ग्रंथ 'INDIAN CHRONOLOGY'  भी समाहित हो गया है। 1922 ई0 में एक साथ छह खण्डों में प्रकाशित इस ग्रन्थ के प्रथम खंड के प्रथम जिल्द के रूप में 'INDIAN CHRONOLOGY' का ही संशोधित-परिवर्धित संस्करण प्रकाशित हुआ है। प्रथम खंड के द्वितीय जिल्द से लेकर षष्ठ खंड तक में सन् 700 ई0 से लेकर 1799 ई0 तक प्रत्येक दिन की सौर तिथि, अंग्रेजी महीने के दिन एवं दिनांक, चान्द्र तिथि एवं तिथि-समाप्ति-समय-सूचना, नक्षत्र की संख्या एवं नक्षत्र-समाप्ति-समय-सूचना, तथा इस्लामी संवत् के महीने की तिथि आदि के रूप में पर्याप्त महत्त्वपूर्ण विवरण दिये गये हैं। इसके अतिरिक्त विक्रम संवत्, संवत् के नाम, शक संवत्, कलियुग संवत्, कोल्लम एवं बंगाली सन्, शुक्ल एवं कृष्ण पक्ष की सूचना, पूर्णिमा और अमावस्या के संकेत तथा संक्रांति की सूचना आदि विवरण भी दिये गये हैं। इस ग्रन्थ में दिये गये भारतीय महीनों के विवरण में दक्षिण भारत में प्रचलित अमान्त मास का प्रयोग किया गया है।
इस महाग्रन्थ में आरम्भ से 2 सितंबर 1752 ई0 तक के विवरण पुराने कैलेण्डर के अनुसार दिये गये हैं और उसके पश्चात् नये कैलेण्डर के अनुसार। इस सन्दर्भ में यह ध्यातव्य है कि पोप ग्रेगरी ने 1582 ईस्वी में पुराने कैलेंडर में सुधार किया था और तदनुसार तब तक की गणना में हुई 10 दिन की भूल दूर करने के लिए 4 अक्टूबर के बाद 10 दिन जोड़कर 5 अक्टूबर के बदले 15 अक्टूबर की तारीख स्वीकार की गयी थी। ब्रिटिश साम्राज्य ने इस नयी व्यवस्था को 1752 ई0 में स्वीकार किया था। तदनुसार इस महाग्रन्थ में भी 2 सितम्बर 1752 ई0 तक पुराने कैलेण्डर के अनुसार विवरण दिये गये हैं और 3 सितम्बर के बदले ग्यारह दिन जोड़कर नये कैलेण्डर के अनुसार 14 सितम्बर की तारीख दी गयी है। इसके बाद के विवरण नये कैलेण्डर के अनुसार ही हैं।
बाद में इस महाग्रन्थ के सातवें खण्ड का भी प्रकाशन हुआ, जिसमें 1800 ई0 से लेकर 1999 ई0 तक के पूर्ववत् विवरण कुछ अन्य सामग्रियों के साथ दिये गये हैं।
