प्रगतिशील जनतान्त्रिक मोर्चा भारत के उत्तराखण्ड राज्य में एक राजनीतिक मोर्चा है। इसकी स्थापना वर्ष 2014 में हुई थी जिसमें राज्य की दो प्रमुख क्षेत्रीय शक्तियाँ, बहुजन समाज पार्टी, उत्तराखण्ड क्रान्ति दल एवं निर्दलीय विधायक सम्मिलित हैं। वर्तमान में प्रजमो भारतीय राष्ट्रीय काँग्रेस के नेतृत्व वाले संयुक्त प्रगतिशील गठबंधन का अंग है।
प्रजमो की स्थापना 2014 में उत्तराखण्ड में काँग्रेस के नेतृत्व वाली सरकार में परिवर्तन से ठीक पहले हुई थी, जिस समय विजय बहुगुणा के स्थान पर हरीश रावत को राज्य का नया मुख्यमन्त्री बनाया गया था। उस समय उत्तराखण्ड विधानसभा में तीन सदस्यों वाली बहुजन समाज पार्टी, एक सदस्य वाले उत्तराखण्ड क्रान्ति दल एवं तीन निर्दलीय विधायकों द्वारा विधानसभा में, जहाँ किसी भी राजनीतिक दल को बहुमत प्राप्त न होने के चलते उत्पन्न हुयी अपनी अत्यंत महत्वपूर्ण स्थिति को सामूहिक रूप मज़बूत बनाने के उद्देश्य से एक मोर्चा बनाया गया। ऐसी स्थिति में काँग्रेस तथा भारतीय जनता पार्टी दोनों की ही सरकार गठन के लिये प्रजमो पर निर्भरता बनी रही। पूर्व में मोर्चे के गठन से पहले इसके सदस्यों का समर्थन स्वतन्त्र रूप से विजय बहुगुणा के नेतृत्व वाली काँग्रेस सरकार को प्राप्त था। मोर्चे के गठन के पश्चात भी इसके सदस्यों का समर्थन आपसी समझौते के बाद हरीश रावत के नेतृत्व वाली काँग्रेस को जारी रहा जिसके फलस्वरूप प्रजमो के सदस्यों को राज्य सरकार में 5 कैबिनेट मंत्रीपद हाथ लगे।
वर्तमान उत्तराखण्ड विधान सभा में प्रजमो के एकमात्र सदस्य धनौल्टी से निर्दलीय विधायक प्रीतम सिंह पँवार हैं।
