दस्ता या हत्था या हैंडल किसी औज़ार या अन्य वस्तु से जुड़ा ऐसा हिस्सा होता है जिस से उस चीज़ को हाथ द्वारा पकड़ा जा सके। अक्सर दस्ता किसी ऐसी सामग्री से बना या ढका हुआ होता है जो पकड़ी जाने वाली वस्तु से अलग होता है ताकि दस्ता पकड़ने पर हाथ को चोट न लगे और कष्ट न हो।
'दस्ता' शब्द वैसे तो मूल रूप से फ़ारसी के 'दस्त' शब्द से उत्पन्न समझा जाता है जिसका अर्थ 'हाथ' होता है लेकिन इस शब्द की संस्कृत में भी गहरी सजातीय जड़े हैं जो उत्तर भारत की सभी भाषाओँ की पूर्वज प्राचीन आदिम हिन्द-ईरानी भाषा तक पहुँचती हैं। संस्कृत में इसका सजातीय शब्द 'हस्त' है, जिससे 'हाथ' और 'हस्ताक्षर' जैसे कई शब्द उत्पन्न हुए हैं। इसी प्रकार हिन्दी में 'दस्त' से उत्पन्न 'दस्तक', 'दस्ताना', 'गुलदस्ता' जैसे कई आर्य-सजातीय शब्द प्रचलित हैं।
