जनरल प्राण नाथ थापर भारतीय सेना के पांचवे सेना प्रमुख थे । 
जनरल प्राण नाथ थापर का जन्म एक पंजाबी परिवार में हुआ था। वह लाहौर के दीवान बहादुर कुंज बिहारी थापर के सबसे छोटे बेटे थे । इतिहासकार रोमिला थापर उनकी भतीजी है और वे संरक्षक और बाघ विशेषज्ञ हैं, वाल्मिक थापर उनके भतीजे हैं।
मार्च 1936 में, थापर ने राय बहादुर बशीरम सहगल की सबसे बड़ी बेटी बिमला बशीराम से विवाह किया । वे राय बहादुर रामसरन दास की पोती थीं । बिमला थापर, गौतम सहगल की बहन थीं, जिनकी पत्नी नयनतारा सहगल ,विजयलक्ष्मी पंडित की बेटी थीं और जवाहरलाल नेहरू की भतीजी थीं। जनरल थापर और श्रीमती बिमला थापर के चार बच्चे थे, जिनमें से सबसे छोटे करण थापर हैं ।
लाहौर के सरकारी कॉलेज से स्नातक होने के बाद, उन्होंने 4 फरवरी 1926 को सेकंड लेफ्टिनेंट के रूप में रॉयल मिलिटरी कॉलेज, सैंडहर्स्ट में प्रशिक्षण लिया । वह के एस थिमाय्या के बैच के अफसर थे, जो बाद में चीफ ऑफ़ आर्मी स्टाफ बने । उन्होंने अगले कुछ वर्ष भारत में स्थित एक ब्रिटिश सेना की बटालियन में अपनी सेवाएं दी । 18 अप्रैल 1927 को उन्हें औपचारिक रूप से भारतीय सेना में सेकंड लेफ्टिनेंट के रूप में नियुक्त किया गया।  उन्हें 4 मई 1928 को लेफ्टिनेंट पद पर पदोन्नत किया गया था। उन्होंने दूसरी बटालियन, 1 पंजाब रेजिमेंट के साथ दस साल तक अपने कर्तव्यों का पालन किया और बाद में भारत के क्वेटा और इंग्लैंड में मिनली मनोर में स्टाफ पाठ्यक्रमों में भाग लिया। उन्हें 4 फरवरी 1935 को कप्तान पद पर पदोन्नत किया गया था। 
उन्होंने 1941 में दूसरे विश्व युद्ध के दौरान बर्मा में और बाद में मध्य पूर्व और इटली में सेवाए दी । अक्टूबर 1942 तक उन्होंने एक ब्रिगेड मेजर के रूप में सेवा दी  फिर 4 फरवरी 1943 को मेजर पद पर पदोन्नत किया गया, उन्हें 1945 में सहायक सैन्य सचिव नियुक्त किया गया। उन्होंने 1946 में इंडोनेशिया में प्रथम पंजाब रेजिमेंट के पहले बटालियन का नेतृत्व किया और बाद में 161 भारतीय इन्फैंट्री ब्रिगेड के कमांडर के रूप में कार्य किया । भारत के विभाजन के दौरान थापर को सैन्य संचालन और खुफिया निदेशक के रूप में पूर्वी बंगाल में नियुक्त किया गया।
नवंबर 1947 में, उन्हें मेजर जनरल के पद पर पदोन्नत किया गया। उन्होंने कुछ महीनों के लिए चीफ ऑफ़ जनरल स्टाफ के रूप में कार्य किया और बाद में अगस्त 1949 तक सैन्य सचिव के रूप में कार्य किया। उन्हें अगस्त 1949 को मास्टर जनरल ऑफ़ ऑर्डनेंस नियुक्त किया गया। उन्होंने 1954 तक चार साल तक एक इन्फैंट्री डिवीजन का नेतृत्व किया, 1954 में कोर कमांडर के रूप में लेफ्टिनेंट जनरल पद पर पदोन्नत किया गया । उन्हें 1955 में लंदन के इंपीरियल डिफेंस कॉलेज में प्रशिक्षण लेने के लिए चुना गया था। पाठ्यक्रम के सफल समापन के बाद, उन्हें दक्षिणी कमान का जनरल ऑफिसर कमांडिंग-इन-चीफ ]] नियुक्त किया गया। वह 1959 में पश्चिमी कमान के जनरल ऑफिसर कमांडिंग-इन-चीफ बने। थापर ने 8 मई 1961 को भारतीय सेना के चीफ ऑफ आर्मी स्टाफ के रूप में कार्यभार संभाला और 19 नवंबर 1962 तक कार्य किया। वह राजपूताना राइफल्स के कर्नल भी थे । वह चीन-भारतीय युद्ध के दौरान भारतीय सेना के प्रमुख थे और युद्ध के दौरान निराशाजनक विफलता को अपना अपमान मानते हुए 19 नवंबर 1962  में इस्तीफा दे दिया था।
सेवानिवृत्ति के बाद, उन्हें अगस्त 1964 से जनवरी 1969 तक अफगानिस्तान में भारतीय राजदूत नियुक्त किया गया था। 23 जनवरी 1975 को नई दिल्ली के छत्तीपुर में, व्हाइट गेट्स फ़ार्म पर उनकी मृत्यु हो गई थी।
