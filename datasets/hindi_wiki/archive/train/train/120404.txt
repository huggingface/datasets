दिंगलींग साइबेरिया में बसने वाली एक प्राचीन जाति थी। यह शुरू में बयकाल झील से पश्चिम में लेना नदी के किनारे बसा करते थे लेकिन समय के साथ दक्षिण की ओर जाकर मंगोलिया और उत्तरी चीन के क्षेत्र में जा बसे। महान इतिहासकार के अभिलेख नामक चीनी इतिहास-ग्रन्थ के अनुसार बाद में उन्हें शियोंगनु साम्राज्य के अधीन कर लिया गया हालांकि 71 ईसापूर्व के बाद उन्होंने शियोंगनुओं के ख़िलाफ़ विद्रोह करा। तीसरी सदी ईसवी के बाद वे तिएले लोगों का भाग बन गए जो धीरे-धीरे पश्चिम की ओर मध्य एशिया में फैल गए। इन्ही तिएले लोगों का एक गुट हिन्द-यूरोपीयों से मिश्रित हो गया जिस से उईग़ुर जाति उत्पन्न हुई। दिंगलींग लोगों की एक दूसरी शाखा शियानबेई लोगों में जा मिली।
इतिहासकार अक्सर दिंगलींग को एक तुर्क जाति समझते हैं, हालांकि इसपर मतभेद है। दिक्क़त यह है कि दिंगलींगों की भाषा का कोई लिखित रूप नहीं था इसलिए उनकी स्वयं की लिखाईयाँ अस्तित्व में नहीं हैं। उनके बारे में जानकारी केवल प्राचीन चीनी स्रोतों से मिलती है लेकिन यह स्रोत स्वयं दिंगलींगों से सीधे संपर्क में नहीं थे। दिंगलींग शायद एक तुर्की भाषा बोलते थे लेकिन यह भी पक्का पता नहीं है।
