देस्पासीतो या डेस्पासिटो पोर्टो रीको के गायक लुइ फोंसी तथा रैपर डैडी यांकी द्वारा उनकी आगामी स्टूडियो एल्बम से एक एकल स्पेनिश गीत है। 12 जनवरी 2017 को, यूनिवर्सल म्यूज़िक लैटिन ने "देस्पासीतो" और उसके म्यूजिक वीडियो को जारी किया, जिसमें दोनों कलाकार पोर्टो रीको के ओल्ड सान जुआन के ला पेर्ला क्षेत्र में, और स्थानीय बार ला फैक्टोरिया में गीत का प्रदर्शन करते दिखते हैं। इस गीत को फोंसी, एरिका एन्डर, और डैडी यांकी ने लिखा है, और मौरिसियो रेंगफो तथा एन्ड्रेस टॉरेस द्वारा इसका संगीत निर्मित किया गया है। 17 अप्रैल 2017 को कनाडाई गायक जस्टिन बीबर के साथ गीत का एक रीमिक्स संस्करण रिलीज़ किया गया, जिसने कई देशों में, खासकर अंग्रेजी भाषी क्षेत्रों में गीत के प्रदर्शन में सुधार करने में मदद की।
पॉप-रेगेटन शैली का यह गीत व्यावसायिक रूप से फ़ॉन्सी और डैडी याकी का सबसे सफल एकल गीत बना। यह गीत 47 देशों के संगीत चार्ट में शीर्ष पर रहा, और दस अन्य देशों के शीर्ष 10 में इसने जगह बनायी। 1996 में "माकारीना " के बाद "बिलबोर्ड हॉट 100" के शीर्ष पर पहुँचने वाला यह पहला स्पैनिश गीत है। 42 हफ्तों तक "बिलबोर्ड हॉट लैटिन सांग्स" चार्ट के शीर्ष पर रहा यह गीत इस सूची में सबसे लंबे समय तक शीर्ष पर रहा है। अगस्त 2017 में यूट्यूब पर तीन अरब व्यूज तक पहुँचते ही यह अब तक का सबसे ज्यादा देखा गया गीत बन गया। इसके अतिरिक्त साइट पर तीन और चार अरब व्यूज तक पहुंचने वाला भी यह पहला वीडियो है। यह गाना 27 देशों में 2017 के दो सर्वश्रेष्ठ एकल गीतों में से एक था।
"देस्पासीतो" को संगीत आलोचकों से अनुकूल समीक्षाएं प्राप्त हुई, जिन्होंने इसके लैटिन और अर्बन संगीत के फ्यूजन, और इसकी गतिशीलता की सराहना की। इसे 18वें वार्षिक लैटिन ग्रैमी पुरस्कारों में रिकार्ड ऑफ द ईयर, सॉन्ग ऑफ द ईयर, बेस्ट अर्बन फ्यूजन/परफॉर्मेंस, और बेस्ट शोर्ट फॉर्म म्यूजिक वीडियो के पुरस्कार प्राप्त हुए। इसके अतिरिक्त इस गीत के रीमिक्स संस्करण को भी 60वें ग्रैमी पुरस्कारों में रिकार्ड ऑफ़ द ईयर, सॉन्ग ऑफ द ईयर और सर्वश्रेष्ठ पॉप डुओ/ग्रुप प्रदर्शन के लिए नामांकित किया गया। 2017 में, "डेस्पासिटो" को बिलबोर्ड द्वारा हर समय के पांचवें सर्वश्रेष्ठ लैटिन गीत का दर्जा दिया गया था और यह टाइम, बिलबोर्ड और रोलिंग स्टोन पत्रिकाओं की वर्ष के शीर्ष दस गीतों की सूची में था।
दो साल तक बिना किसी नए संगीत को रिलीज़ किए, लुइ फोंसी "एक मजेदार गीत बनाना चाहते थे, जिसमें लैटिन आभा हो, और जिसे सुनकर लोग नृत्य करने को मजबूर हो जाएँ।" गीत के बोल सन् 2015 के अंत में फोंसी के घर में लिखे गए, जब उन्होंने अपनी नई एल्बम के लिए एक "स्विंगिंग गीत" रिकॉर्ड करने की इच्छा व्यक्त की। पनामाई गायिका और गीतकार एरिका एन्डर, जो एक लैटिन ग्रेमी अवार्ड-विजेता हैं, मियामी में लुइ फोंसी के घर गई, जहाँ फोंसी ने उन्हें कहा कि वह "देस्पासीतो" नामक एक गीत लिखने के बारे में सोच रहे हैं।" फ़ॉन्सी ने "वामोस आ हाकर्लो एन ऊना प्लाया इन पोर्टो रीको" लाइनों को गाया, जिसके जवाब में एन्डर ने "हास्ता ले लास ओलास ग्रितेन अई बैंडिटो" कहा और फिर वे बाकी का गाना बनाने लगे। गीत को क्षेत्रीय ध्वनि नहीं देने के लिए बाद में पोर्टो रीको वाली लाइन को गीत के अंत में स्थानांतरित कर दिया गया और फिर उन्होंने वीडियो की कहानी लिखना शुरू कर दिया।
फोंसी पहले इसे एक कंबिया और पॉप गीत के रूप में लिखना चाहते थे, लेकिन बाद में उन्होंने इसे "अर्बन इंजेक्शन" देने पर विचार करना शुरू किया और व्हाट्सएप के माध्यम से रेगेटन कलाकार डैडी यांकी से संपर्क किया, जो फ़ोन्सी के गीत का डेमो सुनने के बाद साथ काम करने पर सहमत हो गए। "देस्पासीतो" से पहले, फोंसी और डैडी यांकी ने "उना ओपरतुनिदाद" पर एक साथ काम किया था, जो 2010 में डिजिटल रिलीज़ किया गया था। डैडी यांकी ने अपनी कविता और पोस्ट-कोरस लिखा, जिसे उन्होंने अपने पिता के बारे में सोचते हुए लिखा, जब वह अपने घर में बोंगो बजा रहे थे। उन दोनों ने यह गीत 2016 में मियामी में रिकॉर्ड किया। गीत का निर्माण मौरिसियो रेंगीफो और एन्ड्रेस टॉरेस ने किया है। रेंगीफो को पूर्व कोलीबियन पॉप जोड़ी कैली एंड एल डांडी के सदस्य के रूप में जाना जाता है और टॉरेस को प्रमुख लैटिन कलाकरों जैसे डेविड बिसबल, थैलिया और रिकी मार्टिन के साथ काम करने के लिए जाना जाता है।
मूलतः, लुइस फोंसी ने "देस्पासीतो" का डेमो बनाने के बाद अपने एल्बम के अन्य गीतों पर ध्यान केंद्रित किया। अपने निर्माताओं को गीत दिखाने के बाद उन्होंने और फोंसी ने "देस्पासीतो" पर ध्यान केंद्रित करना शुरू किया, और अन्य कार्यों को अलग छोड़ने का फैसला किया। फोंसी ने कहा कि दोनों डैडी याकी और वह अंतिम गीत सुनने के बाद आश्चर्यचकित थे, क्योंकि यह "शक्तिशाली, ताजा और अलग" लग रहा था। लुइ फोंसी ने यह भी कहा कि वह इसे रेगेटन गीत नहीं मानते, लेकिन लगता है कि "इसमें रेगेटन की ऊर्जा और हलकी अर्बन बीट्स हैं।" साथ साथ ही उन्होंने यह भी पुष्टि की कि डैडी यांकी का काम गीत के लिए एक प्लस था क्योंकि गीत को "उस विस्फोट की आवश्यकता थी जो केवल वह गीत में ला सकता था।" एन्डर ने कहा कि गीत "कई परिवर्तनों से गुजरा" जब तक फोंसी को वह नहीं मिला, "जो वह चाहते थे।"
फोंसी ने कहा कि उन्होंने "देस्पासीतो" को एक नृत्य योग्य गीत इसलिए बनाया क्योंकि "लेटिन के लोगों को खुश रहने के लिए जाना जाता है" और वह उल्लासपूर्ण संगीत की जरूरत महसूस करते हैं। उन्होंने कहा कि गीत की लय में "अर्बन अनुभव" एक प्रकार है जो " अंदर और बाहर साँस लेते हैं" और यह "पार्टी का एक पर्याय है।" उनके अनुसार, "देस्पासीतो" एक बहुत मेलॉडिक गीत है, जो कई अन्य संगीत शैलियों को अच्छी तरह से अनुकूलित कर सकता है। अप्रैल 2017 में बिलबोर्ड पत्रिका के साथ एक साक्षात्कार में, एरिका एन्डर ने कहा कि उनका गीत से "एक विशेष संबंध बना" और डैडी यांकी के साथ सहयोग "एक महान विचार था।" उसने यह भी कहा कि गीत की कामुक प्रकृति के कारण, उन्हें "एक अच्छा गीत के लिए ज़िम्मेदार होना ज़रूरी है" और फोंसी के लिए लिखते समय उनका दृष्टिकोण "अच्छे विचारों के साथ बातें कैसे कहें" का ध्यान रखना था। 2017 बिलबोर्ड लैटिन संगीत सम्मेलन के दौरान, अमेरिकी-प्योर्टो रिकान गायक और गीतकार निकी जाम ने बताया कि "देस्पासीतो" के मूल संस्करण में डैडी यांकी के स्थान पर वह थे।
यूनिवर्सल म्यूज़िक लैटिन द्वारा 13 जनवरी 2017 को "देस्पासीतो" डिजिटल डाउनलोड के लिए उपलब्ध कराया गया था। सीडी पर इसे 30 अप्रैल 2017 को यूरोप में मूल और पॉप संस्करण सहित 2-ट्रैक सिंगल के रूप में जारी किया गया। कुछ संगीत प्रकाशनों का मानना ​​है कि इस गीत की सफलता प्रमुखतः निकी जैम, थिलिया, एनरिक इग्लेसियस, कार्लोस वाइव्स, रिकी मार्टिन और शकीरा जैसे कलाकारों द्वारा लैटिन पॉप और अर्बन संगीत के संयोजन की प्रवृत्ति से प्रभावित थी। इस प्रवृत्ति को फ़ॉन्सी ने "नया पॉप" नाम दिया, जबकि एडर ने कहा, "इस तरह के फ़्यूज़न तो हर कोई कर रहा है।"
गीत को समीक्षकों से भी सकारात्मक प्रतिक्रियाएं प्राप्त हुई। एएक्सएस के डोरीस इरिज़ाररी ने "लैटिन लय" और अर्बन संगीत के फ्यूज़न की सराहना की, और इसे "मार्मिक" कहकर वर्णित किया। डांस-चार्ट्स जर्नल के सेबस्टियन वर्केके ने कहा कि "एक साधारण 4/4 की लय, स्पेनिश गिटार, शुरुआत से बेस का प्रयोग, और लुइस फोंसी की बेहतरीन आवाज़ अकेले ही इस गीत को हिट कर पाने के लिए पर्याप्त थे।" आगे उन्होंने कहा कि "देस्पासीतो" में दुनिया तक पहुंचने वाला जादू है" और यह "डांसफ्लोर और रेडियो, दोनों पर सामान रूप से काम करता है।" द म्यूजिक यूनिवर्स के बडी इहन ने इसे "संक्रमक धुन" बताया, और कहा कि इसका संगीत वीडियो बहुत लोकप्रिय हो गया क्योंकि यह "लैटिन संगीत व्यवसाय के दो सबसे बड़े सितारों द्वारा बनाया गया महान संगीत है।" ई! न्यूज़ की डायना मार्टि ने कहा कि " नृत्य न करना लगभग असंभव है।" एन्टाटा पत्रिका के कैरोलीन सोरिआनो ने गीत की बीट को "काफी सेक्सी और आकर्षक" बताया, और गीत को "मनोरम" के रूप में परिभाषित किया। रोलिंग स्टोन पत्रिका के ब्रिटनी स्पैनोस ने इसे आकर्षक, सेक्सी और दिलकश बताया। बिलबोर्ड के लीला कोबो ने "देस्पासीतो" को एक "महान पॉप गीत" कहा, और इसके पूर्व-कोरस और कोरस की "निर्विवाद तात्कालिक क्षमता" पर प्रकाश डाला। कोबो ने यह भी कहा कि "इस रोमांटिक लैटिन पॉप गीत में रेगेटन बीट, एकदम शरारती बोल, एक समकालीन रैप, और एक अनूठा कोरस है, जिसे कई स्थितियों में महसूस किया जा सकता है।"
मीडियमस कल्चर के रॉबर्ट जोफ़्रेड ने अपनी समीक्षा में कहा कि गीत में " कुछ दिलचस्प हो रहा है" और इसकी इसकी संरचना और विशेषताओं के आधार पर इसे लैटिन-अमेरिकी गीत के रूप में वर्गीकृत किया जा सकता है। उन्होंने एक नायलॉन-स्ट्रिंग गिटार की बजाय फ्लैमेन्को-शैली की धुन बजाने के लिए एक स्टील-स्ट्रिंग गिटार का उपयोग करने पर भी जोर डाला, और इसे "पुरानी संगीत शैली पर एक आधुनिक दृष्टिकोण" कहा। जोफ़्रड ने यह भी कहा कि "डेस्पासिटो" एक "महान गीत" इसलिए भी है क्योंकि "यह बहुत ही सूक्ष्म तरीके से दशकों की परंपरा को हवा में फेंक देता है।" रीमिक्सिंग रीगाटेन की लेखक, पेट्रा रिवेरा-रीडाऊ ने कहा कि वह इस गीत को "वास्तव में पसंद करती है" और यह "सुपर आकर्षक" है। उसने यह भी कहा कि यह गीत दिखाता है कि "रेगेटन वास्तव में कभी गया ही नहीं था" और इस गीत की सफलता " सचमुच उत्साहित करती है कि यह देखने के लिए कि आगे और क्या-क्या हो सकता है।" टाइम पत्रिका के राइसा ब्रूनर ने गीत को "रेगेटन ग्रूव्स के साथ जोड़ा गया एक संक्रामक लैटिन संगीत" और "एक अनूठी नृत्य धुन" के रूप में वर्णित किया।
स्पैनिश रिकॉर्ड निर्माता नाहुम गार्सिया ने कहा कि यह गीत "बहुत अच्छी तरह से बनाया गया है", पहली बार लुइस फोंसी शब्द "देस्पासीतो" का प्रयोग करता है, तब "जिस तरह से ताल कोरस से पहले टूट जाता है वह विशिष्ट है।" उन्होंने आगे समझाया कि "मस्तिष्क को पता चलता है कि लय टूट गई है, और यह तुरंत अपनी छाप छोड़ता है", और दावा किया कि यह "चाल" बहुत आम नहीं है "और पॉप संगीत में बहुत कम प्रयोग होती है।" सिनसिनाटी विश्वविद्यालय के बिजनेस स्कूल में संगीतकार और प्रोफेसर, जेम्स केलारिस ने व्यक्त किया कि "हंसमुख, सरल, दोहराव और एक खूबसूरत ताल होने के कारण" देस्पासीतो में "इयरवॉर्म तत्व शामिल हैं।" आयरिश मिरर के जोशुआ बैरी ने हालांकि गीत के बारे में एक नकारात्मक राय दी, और उन्होंने इसके बोलों को यह बताते हुए "बहुत कठोर और डरावना" कहा कि "कुछ लोगों को ये अपमानजनक लग सकते हैं।"
अपनी व्यावसायिक सफलता के बाद "देस्पासीतो" को कई पुरस्कार और नामांकन प्राप्त हुए हैं। इस गीत के रीमिक्स संस्करण को 60वें ग्रैमी पुरस्कारों में रिकार्ड ऑफ़ द ईयर, सॉन्ग ऑफ द ईयर और सर्वश्रेष्ठ पॉप डुओ/ग्रुप प्रदर्शन के लिए नामांकित किया गया। मूल गीत ने 18वें वार्षिक लैटिन ग्रैमी पुरस्कारों में 4 पुरस्कार जीते: रिकार्ड ऑफ द ईयर, सॉन्ग ऑफ द ईयर, बेस्ट अर्बन फ्यूजन/परफॉर्मेंस, और बेस्ट शोर्ट फॉर्म म्यूजिक वीडियो। 45वें अमेरिकी म्यूजिक पुरस्कार में इसने कोलैबोरेशन ऑफ़ द ईयर और फेवरेट पॉप/रॉक सांग का पुरस्कार जीता, और वीडियो ऑफ़ द ईयर के लिए नामित किया गया। गीत को तीन लैटिन अमेरिकी संगीत पुरस्कार और एक एमटीवी वीडियो म्यूजिक अवार्ड के लिए भी नामित किया गया था। इनके अतिरिक्त इस गीत ने दो टीन चॉइस अवार्ड्स, दो प्रीमिओस जुवेंटुड और एक एनआरजे म्यूज़िक अवार्ड भी जीता।
जुलाई 2017 में, यह खबर आयी थी कि गीत की दुनिया भर में सफलता के बाद पोर्टो रीको में पर्यटकों में 45% की वृद्धि हुई है। कई टूर ऑपरेटर्स ने कहा कि पर्यटक गीत के संगीत वीडियो का हवाला देकर क्लब ला फैक्टोरिया और ओल्ड सान जुआन के ला पर्ला जिले जैसे स्थानों में रुचि ले रहे थे, जो वीडियो में दिखाए गए थे।
जुलाई 2017 में, मलेशिया सरकार के अधिकारियों ने बताया कि सार्वजनिक शिकायतों के परिणामस्वरूप सरकार के स्वामित्व वाले प्रसारण स्टेशनों पर प्रसारण के लिए "देस्पासीतो" पर प्रतिबंध लगा दिया गया था। सरकारी मंत्रियों ने कहा कि यह गीत इस्लामिक नहीं हैं, और गीत के बोल "सुनने योग्य नहीं" थे।
