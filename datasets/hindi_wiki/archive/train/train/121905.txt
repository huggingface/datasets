वीडियो क्लिप बहुत छोटे अवधि के वीडियो को कहते हैं, जो अक्सर किसी बड़े वीडियो का भाग होता है। इस शब्द का उपयोग आमतौर पर ऐसे छोटे वीडियो के लिए किया जाता है, जो परंपरागत टेलीविजन कार्यक्रमों के अवधि से कम होती है। वीडियो क्लिप के मामले में विज्ञापन बाजार सबसे ज्यादा आगे है।
इस तरह के छोटे छोटे वीडियो क्लिप के माध्यम से आसानी से किसी उत्पाद का प्रचार किया जा सकता है और इसे कई माध्यमों से लोगों तक ले जाया भी जा सकता है। ऐसे छोटे वीडियो क्लिप के आसानी से देखने और डाउनलोड या अपलोड किए जाने के कारण बड़े बड़े वीडियो की तुलना में इसके ज्यादा से ज्यादा लोगों तक पहुँचने की संभावना भी बहुत अधिक हो जाती है।
वीडियो क्लिप का उपयोग ऑनलाइन वीडियो विज्ञापन में बहुत ज्यादा किया जाता है। ऑनलाइन मनोरंजन साइटों में उच्च-गुणवत्ता के टीवी कार्यक्रम इस तरह के विज्ञापन के साथ निःशुल्क दिखाये जाते हैं, जो काफी प्रसिद्ध हो रहा है।
आम नागरिकों द्वारा उनके शहर या आसपास में होने वाली किसी घटना के बारे में जानकारी इकट्ठा करने और लोगों तक ले जाने के कार्य को नागरिक पत्रकारिता कहते हैं। इस तरह जानकारी इकट्ठा करने के मामले में वीडियो क्लिप बनाना और उससे लोगों तक घटना के बारे में जानकारी पहुंचाना आम है।
2005 के अंत से 2006 के शुरुआत के मध्य ब्लॉग में अधिक मात्रा में वीडियो पोस्ट करने की शुरुआत हुई, जिसे वीडियो ब्लॉग या व्लोग कहा जाने लगा। ऐसे ब्लॉग में वीडियो मुख्य सामग्री के रूप में होता है। इसके अलावा इसमें उसी के साथ पाठ, चित्र और अन्य जरूरी चीजों को भी डाला जाता है।
