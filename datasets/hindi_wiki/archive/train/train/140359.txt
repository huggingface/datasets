डिसक्लोज़र 1994 की एक अमेरिकी इरोटिक–थ्रिलर फिल्म है। बैरी लेविनसन द्वारा निर्देशित इस फ़िल्म में माइकल डगलस और डेमी मूर ने मुख्य भूमिकाएं निभाई हैं, जबकि डोनाल्ड सुथरलैंड, रोज़मेरी फोर्सिथ और डेनिस मिलर अन्य सहायक भूमिकाओं में नज़र आये हैं। यह फ़िल्म माइकल क्रिचटन के इसी नाम के एक उपन्यास पर आधारित है। थ्रिलर और रहस्य का संयोजन करती डिसक्लोज़र की कहानी 90 के दशक के मध्य में कंप्यूटर उद्योग के अंतर्गत एक कार्यालय में सेट है। कहानी का मुख्य फोकस, जिससे कि फिल्म और पुस्तक दोनों अपना शीर्षक लेती हैं, यौन उत्पीड़न और इसकी शक्ति संरचना का मुद्दा है।
माइकल क्रिचटन ने अपने उपन्यास के प्रकाशित होने से पहले ही उसके फ़िल्म अधिकार 1 मिलियन डॉलर में बेच दिए थे। फ़िल्म की शूटिंग वाशिंगटन राज्य के सीएटल के आस-पास हुई। डिस्क्लोज़र को संयुक्त राज्य अमेरिका में 9 दिसंबर 1994 को मिश्रित समीक्षाओं के साथ जारी किया गया था। बॉक्स ऑफिस पर भी यह फ़िल्म सफल रही, 55 मिलियन डॉलर के बजट पर बनी इस फ़िल्म ने लगभग 214 मिलियन अमेरिकी डॉलर का व्यवसाय किया।
