शानिया ट्वैन, OC एक कनाडाई पॉप गायिका हैं। उनका तीसरा एल्बम कम ऑन ओवर किसी महिला संगीतकार द्वारा सर्वकालीन सबसे अधिक बिकने वाला तथा साउंड स्कैन युग में किसी संगीतकार द्वारा दूसरा सबसे अधिक बिकने वाला तथा इतिहास में देशीय संगीत का सबसे अधिक बिकने वाला एल्बम है। वे ऐसी पहली महिला संगीतकार हैं जिनके तीन एल्बमों को अमेरिका के रिकॉर्डिंग उद्योग एसोसियेशन ने डायमंड प्रमाणित किया और वे कनाडा में सबसे अधिक बिक्री वाले कलाकारों में भी साथी कनाडाई कलाकार सेलिन डियोन के बाद दूसरे स्थान पर हैं, जिनके तीन स्टूडियो एल्बमों को कनाडाई रिकॉर्डिंग उद्योग एसोसियेशन द्वारा डबल डायमंड प्रमाणित किया जा चुका है। ट्वैन को समीक्षात्मक तथा वित्तीय दोनों तरह की सफलता हासिल हुई है। उन्होंने पांच ग्रैमी पुरस्कार, 27 बीएमाई गीतकार अवार्ड जीते हैं और साथ ही आज की तारीख में उन्होंने दुनिया भर में 65 मिलियन एल्बमों की बिक्री की है जिसमें सिर्फ अमेरिका में ही 48 मिलियन की बिक्री की. 5 अप्रैल 2008 तक अपेक्षाकृत कम रिलीज़ों के आधार पर तकरीबन 33,591,000 की बिक्री के साथ उन्हें नील्सन साउंडस्कैन युग के 10वें सबसे अधिक बिक्री वाले कलाकार के ओहदे पर बिठाया गया है।
शानिया ट्वैन का जन्म ओन्टारियो के विंडसर में एलीन रेजिना एडवर्ड्स के रूप में क्लेरेंस और शैरोन एडवर्ड्स के घर हुआ। जब वे दो वर्ष की थी तो उनके माता-पिता का तलाक़ हो गया और उनकी मां एलीन और उनकी बहन जिल को लेकर ऑन्टेरियो के टिमिंस में चली गयी और जहां उन्होंने एक ओजिब्वा जेरी ट्वैन से शादी रचाई। उसने कानूनी तौर पर लड़कियों को गोद लेते हुए उनका पदनाम बदल कर ट्वैन रख दिया। अपने सौतेले पिता के साथ संबंध के कारण पहले लोग यही समझते रहे कि ट्वैन के पूर्वज ओजिब्वा थे, लेकिन उन्होंने अपने एक साक्षात्कार में स्पष्ट किया कि उनके जैविक पिता पार्ट क्री थे। अपनी मातृपक्ष की ओर से वे ज़चारी क्लौटियर की वंशज थी।
पांच भाई-बहनों में से एक एलीन ट्वैन का बचपन टिमिंस में कठिनाइयों भरा रहा। उनके माता-पिता की आय सीमित थी और घर में अक्सर खाने के भी लाले पड़ जाते थे। एक वक़्त ऐसा भी आया जब जेरी काम पर गया हुआ था तो उनकी मां बाकी पूरे परिवार को टोरंटो स्थित बेघर लोगों के एक आश्रय में सहायता मांगने के लिए ले गई। उन्होंने अपनी परिस्थिति स्कूल प्राधिकारियों को इस डर से नहीं बताई कि कहीं वे उनके परिवार को तोड़ न दें। दूरस्थ इलाक़े में बीहड़ समुदाय के बीच उन्होंने शिकार करना और लकड़ियां काटना सीखा। ऑन्टेरियो के एक मैक्डोनाल्डस रेस्तरां में काम करने के साथ-साथ बहुत कम उम्र से ही अपने परिवार को सहारा देने के लिए स्थानीय क्लबों और बारों में गाने गा कर ट्वैन पैसे कमाने लगी. साधन जुटाने की जद्दोजहद में वे आठ साल की उम्र में ही बारों में गाने लगी, जिससे उन्हें अक्सर बीच रात तक बीस डॉलर की कमाई हो जाती थी और जब बार में परोसना ख़त्म हो जाता था तो वह सुबह तक बाकी बचे ग्राहकों के लिए गाने गाती रहती थी। हालांकि उन्होंने इस तरह के धुएं भरे माहौल में इतनी कम उम्र से गाना गाने के प्रति अपनी नापसंदगी ज़ाहिर की है, लेकिन शानिया का मानना है कि यह उनके लिए सड़कों पर एक कला विद्यालय की तरह था जिससे उन्हें एक सफल गायिका बनने में मदद मिली. शानिया ने इस कठिन परीक्षा के बारे में कहा है "मेरा गहरा जुनून संगीत था और इससे मुझे मदद मिली। ऐसे पल भी आये जब मुझे महसूस हुआ कि 'मैं इससे नफरत करती हूं'. मुझे बारों में जाने और शराबियों के बीच रहने से घिन आती थी। लेकिन मैंने संगीत से मुहब्बत की और इसीलिए मैं ज़िंदा हूं।"
ट्वैन ने अपने पहले गाने इज़ लव अ रोज़ और जस्ट लाइक द स्टोरी बुक्स दस साल की उम्र में लिखे जो रिदम में कहे गए परीकथा थे। एक बच्चे के रूप में ट्वैन का वर्णन उसकी एक बचपन की करीबी सहेली ने "एक बेहद गंभीर बच्ची जो अपना ज़्यादातर समय अपने कमरे में ही बिताती थी" के रूप में किया है।" वास्तव में गाने लिखने की सृजन कला "उन्हें प्रस्तुत करने से काफी अलहदा थी और वह उत्तरोत्तर महत्वपूर्ण बनता चला गया।"
1980 के दशक की शुरुआत में शानिया ने कुछ वक़्त उत्तरी ऑन्टेरियो में अपने पिता के वनीकरण के व्यवसाय में बिताया. इस व्यवसाय से परिवार गहरे जुड़ा हुआ था और उसमें कुछ ओजिब्वे और क्री कामगार काम करते थे। हालांकि वहां काम का भारी दबाव था और पैसे बहुत कम मिलते थे पर ट्वैन ने अपने उस अनुभव के बारे में कहा है कि "मुझे अपने पैरों पर खड़े होना का अहसास बहुत प्यारा लग रहा था। मैं अपने माहौल में रहने और उसमें कठिन मेहनत करने से नहीं डरती. मैं बहुत मज़बूत थी, हर रोज़ मीलों चलती थी और पेड़ों के भारी बोझ उठाती थी। आप शैम्पू नहीं कर सकते, साबुन, दुर्गन्धनाशक का उपयोग या श्रृंगार या किसी भी तरह की खुशबू वाली चीज़ का इस्तेमाल नहीं कर सकते; आपको झील में नहाना होता है और वहीं अपने कपड़े धोने होते हैं। वहां रहना काफी बीहड़ अनुभव था लेकिन मैं सृजनशील थी और अपने कुत्ते और गिटार के साथ जंगल में अकेले बैठी गाने लिखा करती थी।
13 साल की उम्र में भावी "शानिया" ट्वैन को CBC टेलीविज़न के टॉमी हंटर शो में प्रस्तुति करने के लिए आमंत्रित किया गया। टिमिंस स्थित टिमिंस हाई एंड वोकेशनल स्कूल जाने के साथ-साथ वे "लाँगशॉट" नामक एक स्थानीय बैंड की गायिका रही, जो टॉप 40 पर पहुंचा।
जुलाई 1983 में टिमिंस हाई से स्नातक करने के बाद ट्वैन अपने सांगीतिक क्षितिज को बढ़ाने की इच्छुक थी। अपने बैंड लाँगशॉट के बंद हो जाने पर ट्वैन को डाइन चेज़ द्वारा चलाये जाने वाले "फ्लर्ट" नामक कवर बैंड ने संपर्क किया, जिसके साथ उन्होंने समूचे ऑन्टेरियो का दौरा किया। उन्होंने टोरंटो के कोच इयान गैरेट से संगीत की शिक्षा लेनी शुरू की और अक्सर अपनी शिक्षा के एवज में पैसे नहीं चुका पाने के कारण भुगतान के रूप में उनका घर साफ़ किया करती थी। 1984 की शरद ऋतु में ट्वैन की प्रतिभा को टोरंटो के DJ स्टेन कैम्पबेल ने परखा तथा कंट्री म्यूज़िक न्यूज़ के एक लेख में उनके बारे में लिखा "एलीन के पास प्रभावशाली रेंज के साथ एक शक्तिशाली आवाज है। उनके पास अपेक्षित ड्राइव, महत्वाकांक्षा और अपना लक्ष्य प्राप्त करने के लिए सकारात्मक दृष्टिकोण है।" कैम्पबेल ने कनाडाई संगीतकार टीम डेनिस का एल्बम बनाया और ट्वैन ने उस एल्बम के हेवी ऑन द सनशाइन में सहायक गायिकाओं में से एक की भूमिका निभाई. कैम्पबेल बाद में ट्वैन को कुछ डेमो रिकॉर्ड करने के लिए नैशविले लेकर गए, जिसके लिए ट्वैन को ख़ास तौर पर पैसे लगाने में मुश्किलें आ रही थीं। इस दौरान ट्वैन की मुलाक़ात क्षेत्रीय गायक मेरी बैले से हुई जिसके कुछ गाने 1976 में देश में काफी सफल हुए थे। बैले ने उन्हें ऑन्टेरियो के सडबरी में प्रदर्शन करते हुए देखा था और कहा "मैंने इस नन्ही सी लड़की को मंच पर गिटार के साथ देखा और मैं पूरी तरह से विभोर हो गया। उसने विली नेल्सन की "ब्लू आइज़ क्राइंग इन द रेन" और हंक विलोइयाम्स की "आई एम सो लोनसम आई कुड क्राई" प्रस्तुत किया था। उसकी आवाज़ ने मुझे तान्या टकर की याद दिला दी, उसमें शक्ति, चरित्र और ढ़ेर सारी भावना थी। वह एक स्टार है और उसे मौका मिलना ही चाहिए." बैले ने बाद में कहा "उसने खुद अपने लिखे कुछ गाने गाये और मैं हैरत में पड़ गया कि आखिर उन्नीस साल की एक बच्ची में इतना सब कुछ आता कहां से है? यह साठ साल के व्यक्ति की अभिव्यक्ति जितना गहरा था।" मेरी बैले ने स्टान कैम्पबेल से अनुबंध खरीद लिया और ट्वैन लेक केनोगामी स्थित बैले के घर चली गई, जहां वह हर रोज़ घंटों अपने संगीत का रियाज़ करती. 1985 के अंत में बैले ट्वैन को नेशेविले एक रिकॉर्ड निर्माता मित्र टोनी मिग्लियोर के साथ रहने के लिए लेकर गए, जो उस वक़्त साथी कनाडाई गायिका केलिटा हेवरलैंड के लिए एक एल्बम का निर्माण कर रहे थे। ट्वैन ने उसके टू हॉट टू हैंडल गाने में सहायक गायिकाओं की भूमिका निभाई. उन्होंने सिरिल रॉसन के साथ एक प्रायोगिक गाने की रिकॉर्डिंग की, जो असफल रही. इसका आंशिक कारण ट्वैन की एक रॉक गायिका बनाने की तमन्ना थी न कि क्षेत्रीय गायिका. पांच महीने बाद वे कनाडा लौट आई और बैले के साथ डाउनटाउन किर्कलैंड के एक फ्लैट में रहने आ गईं।वहां पर वे एक रॉक कीबोर्डवादक एरिक लेम्बियर और ड्रम वादक रेंडी यारको से मिली और उन्होंने एक नया बैंड बनाया जिसके तीन महीने बाद वे टोरंटो के समीप बोमैनविले में आ गईं. 1986 की गर्मियों के आख़िर में मेरी बैले ने ट्वैन की मुलाक़ात जॉन किम बेल से करवाई जो आधे मोहौक तथा आधे अमेरिकी संयोजक थे और जिनका कनाडियन कंट्री म्यूज़िक एसोसिएशन के निदेशक के साथ करीब का रिश्ता था। बेल ने ट्वैन की क्षमता और रूप दोनों को पहचाना और दोनों अपनी विपरीत पृष्ठभूमि के बावजूद गुपचुप मिलने लगे. 1986 के आख़िर में ट्वैन ने क्षेत्रीय की बजाय एक पॉप या रॉक गायिका बनाने की अपनी तमन्ना ज़ाहिर करनी शुरू की, जिसकी वजह से दो साल के लिए मेरी बैले के साथ उनका संपर्क टूटा और उन्हें कोई सफलता हासिल नहीं हुई. उन्हें पहला मौका 8 फ़रवरी 1987 को तब मिला जब बेल ने टोरंटो स्थित रॉय थॉम्पसन हॉल में नेशनल एबऑरिजिनल एचिवमेंट फाउंडेशन के लिए निधि इकठ्ठा करने के लिए एक कार्यक्रम का मंचन किया, जिसमें ट्वैन ने ब्रॉडवे कलाकार बर्नाडेट पीटर्स, जैज़ गिटारवादक डॉन रॉस एवं टोरंटो सिम्फनी ऑर्केस्ट्रा के साथ प्रस्तुति की. उनकी प्रस्तुति को थोड़ी-बहुत सराहना मिली लेकिन इससे पॉप संगीत से घृणा करने वाले बेल को यह स्पष्ट हो गया कि ट्वैन को इससे कोसों दूर रहना चाहिए और क्षेत्रीय संगीत पर ध्यान केन्द्रित करना चाहिए।
1 नवम्बर 1987 को ट्वैन को पता चला कि उनकी माता तथा सौतेले पिता का एक कार दुर्घटना में निधन हो गया था। वे अपने सौतेले भाइयों मार्क और डेरिल तथा सौतेली बहन कैरी ऍन को ऑन्टेरियो के हंट्सविले ले आई तथा वहां करीब के डियरहर्स्ट रिसॉर्ट में प्रदर्शन कर उन्होंने अपने परिवार की देखरेख की.
जब ट्वैन के भाई-बहन अपने पैरों पर खड़े होकर चले गए तो उन्होंने अपने गानों की एक डेमो टेप तैयार की और उनके मैनेजर ने ट्वैन के हुनर को रिकॉर्ड अधिकारियों के समक्ष प्रस्तुत करने के लिए एक शोकेस बनाया. ट्वैन ने मर्करी नैशविले रिकॉर्ड्स सहित कुछ लेबलों का ध्यान आकर्षित किया, जिसने कुछ ही महीनों बाद उन्हें साइन कर लिया।इस दौरान उन्होंने अपना नाम बदल कर शानिया रख लिया। यह एक ओजिब्वा लफ्ज़ है, जिसका अर्थ है "मंज़िल की ओर".
ट्वैन का अपने नाम पर बनाया गया पहला एल्बम अपने देश के बाहर दर्शक जुटाते हुए उत्तर अमेरिका में 1993 में रिलीज़ हुआ। यह एल्बम अमेरिकी कंट्री एल्बम्स चार्ट पर #67 तक ही पहुंच पाया, लेकिन इसे समालोचकों से काफी सकारात्मक समीक्षाएं प्राप्त हुईं.एल्बम के दो गाने "वाट मेड यू से दैट" और "डांस विद द वन दैट ब्रॉट यू" अमेरिका में मामूली सफल हुए. यह यूरोप में ज़्यादा सफल हुआ, जहां ट्वैन ने कंट्री म्यूज़िक टेलीविज़न यूरोप का "वर्ष की उभरती वीडियो प्रतिभा" अवार्ड जीता.
शुरूआती तौर पर एल्बम की कुछ ख़ास प्रतियां नहीं बिकी, हालांकि ट्वैन को भविष्य में मिली की सफलता ने छः साल बाद एल्बम को RIAA द्वारा एक मिलियन से ज्यादा की बिक्री दर्ज करते हुए प्लैटिनम प्रमाणित करने की काफी वजह दे दी थी।
उसी वर्ष ट्वैन ने सैमी कर्शौ के एल्बम "हॉरन्टेड हार्ट" के लिए सद्भावना गीत गाये.
जब रॉक निर्माता रॉबर्ट जॉन "मट" लैंग ने ट्वैन के मूल गानों तथा उनके गायन को सुना तो उन्होंने उन्हें वित्तीय संबल देने तथा उनके लिए गाने लिखने की पेशकश की. दूरभाष पर कई बार बातचीत करने के बाद 1993 में वे नैशविले के फैन फेयर में मिले. ट्वैन और लैंग कुछ ही हफ़्तों में काफ़ी घनिष्ठ हो गए। लैंग और ट्वैन ने या तो खुद या दोनों ने संग में मिलकर गाने लिखे जो उनके दूसरे एल्बम द वुमन इन मी का हिस्सा बनेंगे.
द वुमन इन मी 1995 के बसंत में जारी किया गया। एल्बम का पहला एकल "हूज़ बेड हैव बूट्स बीन अंडर?" बिलबोर्ड कंट्री चार्ट पर #11 पर पहुंचा। इसके बाद उनका पहला टॉप 10 और #1 सफल गाना "एनी मैन ऑफ माइन" आया। ट्वैन ने #14 पर पहुंचने वाले एल्बम के शीर्षक गाने सहित " आई एम आउट ऑफ हियर!", "यू विन माई लव" तथा "नो वन नीड्स टू नो" आदि #1 पर पहुंचे और तीन हिट गाने दिए.2007 तक आते-आते इसने 12 मिलियन प्रतियों से भी ज़्यादा की बिक्री की.इस एल्बम को शीघ्रता से सफलता मिली. शानिया ने नैशविले के गिटार वादक रेंडी थॉमस और बीच बॉयज़ के पूर्व कलाकार स्टेनली टी. के साथ कुछ चुने हुए अंतर्राष्ट्रीय प्रस्तुतियां तथा टेलिविज़न कार्यक्रम किये. मर्करी रिकॉर्ड्स द्वारा इस एल्बम के प्रचार का मुख्य आधार बड़े पैमाने पर इसका कामुक संगीत वीडियो की श्रृंखला था।द वुमन इन मी ने सर्वश्रेष्ठ कंट्री एल्बम के साथ-साथ वर्ष के सर्वश्रेष्ठ एल्बम के लिए कंट्री म्यूज़िक का अकैडमी अवार्ड जीता. इनमें से दूसरे समूह ने ट्वैन को सर्वश्रेष्ठ नवागत महिला गायिका के सम्मान से भी नवाज़ा.
1997 में ट्वैन ने अपना अगला एल्बम कम ऑन ओवर रिलीज़ किया। यह वो एल्बम था जिसने उन्हें अंतर्राष्ट्रीय स्तर पर एक सफल गायिका का दर्जा दिलाया। धीरे-धीरे इस एल्बम ने परत दर परत बिक्री बढ़ानी शुरू की। हालांकि यह कभी शीर्ष पर नहीं पहुंच पाया लेकिन बहुतेरे चार्टों पर सफल एकल गाने "यू आर स्टिल द वन" की वजह से इसकी बिक्री बुलंदी का आसमान चूम रही थी। "डोंट बी स्टूपिड", "हनी, आई एम होम", "मैन!आई फील लाइक अ वुमन!", "दैट डोंट इम्प्रेस मी मच" और "फ्रॉम दिस मोमेंट ऑन" आदि अन्यान्य गाने उन 12 गानों में शामिल हो गए जो अंततः एकल के रूप में रिलीज़ किये गए। "फ्रॉम दिस मोमेंट ऑन" गायक ब्रायन व्हाईट के साथ गाया हुआ एक युगल गीत है।
यह एल्बम अगले दो वर्षों तक चार्ट पर बना रहा एवं कम ऑन ओवर ने अमेरिका में 2 करोड़ तथा दुनिया भर में 3.5 करोड़ से अधिक प्रतियों की बिक्री करते हुए इसे एक महिला संगीतकार द्वारा सर्वकालीन सबसे अधिक बिकने वाला एल्बम बनाया। यह अमेरिका में किसी भी प्रकार के कलाकार द्वारा आठवां सबसे अधिक बिकने वाला एल्बम बना।
इस एल्बम के गानों ने अगले दो वर्षों में चार ग्रैमी अवार्ड जीते, जिनमें सर्वश्रेष्ठ कंट्री गीत तथा ट्वैन के लिए सर्वश्रेष्ठ महिला कंट्री कलाकार शामिल हैं। लैंग ने "यू आर स्टिल द वन" और "कम ऑन ओवर" के लिए ग्रैमी पुरस्कार जीते। यही वह वक़्त था जब कई अवसरों पर ट्वैन ने अपने लेखन पर साथी कनाडाई संगीतकारों द बैरेनाकेड लेडीज़ का व्यापक प्रभाव होने का ज़िक्र किया।
एल्बम की रिकॉर्ड बिक्री के बावजूद यह बिलबोर्ड 200 पर #2 पर पहुंच कर रह गया और शीर्ष स्थान पर अपनी जगह नहीं बना पाया। 1999 में यूरोपीय बाज़ार के मद्देनज़र एल्बम "कम ऑन ओवर" को देसी वाद्यों के कम समावेश के साथ एक पॉप एल्बम के रूप में रिमिक्स किया गया, जिसने उन्हें यूरोप में वाक़ई एक बड़ी कामयाबी दिलाई. वह और उनके निर्माता पति इतने अरसे से इसी कामयाबी की राह जोह रहे थे। "कम ऑन ओवर" ब्रिटेन के एल्बम चार्ट पर पूरे ग्यारह हफ़्तों तक #1 पर बना रहा. यह एल्बम ग्रेट ब्रिटेन में उस वर्ष का सबसे अधिक बिकने वाला एल्बम और साथ ही जर्मनी में एक मिलियन से अधिक प्रतियां तथा अकेले ब्रिटेन में तकरीबन 4 मिलियन प्रतियों की बिक्री करते हुए अन्यान्य बड़े यूरोपीय बाजारों में एक बेस्टसेलर बना. जिन गानों ने आख़िरकार यूरोप का ध्यान एल्बम की ओर खींचा वे थे, पॉप के साथ रिमिक्स किये हुए एकल ब्रिटेन में #3 पर आसीन तथा 1999 की गर्मियों में जर्मनी में शीर्ष 10 हिट गानों की सूची में शुमार दैट डोंट इम्प्रेस मी मच तथा मैन! आई फील लाइक अ वुमन! जो उस वर्ष की शरद ऋतु में ब्रिटेन तथा फ्रांस दोनों देशों में #3 पर पहुंचा। इसके अलावा इस एल्बम ने, 99 हफ़्तों तक शीर्ष 20 में बने रहकर, बिलबोर्ड 200 पर सबसे अधिक दिनों तक टिके रहने का रिकॉर्ड भी बनाया।
ट्वैन की मुख्यधारा पॉप स्वीकृति को आगे उनकी 1998 में VH1 दिवा कॉन्सर्ट में प्रस्तुति से, जिसमें उन्होंने मारिया कैरे, सेलिन डियोन, ग्लोरिया स्टीफेन और एरेथा फ्रैंकलिन के साथ गायन किया और VH1 के 1999 के बिहाइंड द म्यूज़िक के व्यापक प्रसारण से मदद मिली, जिसमें उनके प्रारंभिक जीवन के त्रासद पहलुओं और साथ ही उनके शारीरिक आकर्षण और उनके ऐसे संगीत वीडियो बनाने पर नैशविले में हुए प्रारंभिक प्रतिरोध पर जोर दिया गया था।
1998 में ट्वैन ने अपने प्रबंधक जॉन लाण्डौ के सहयोग से, जो ब्रूस स्प्रिंगस्टीन के साथ बड़े पैमाने पर बहुत से दौरों के क्षेत्र में एक दिग्गज हैं, अपना पहला प्रमुख कॉन्सर्ट दौरा शुरू किया। कम ऑन ओवर के प्रदर्शनों को दुनिया भर के दर्शकों ने भरपूर जोश के साथ स्वीकार किया और इसने उन आलोचकों को भी करारा जवाब दे दिया जिनका दावा था कि वे लाइव प्रदर्शन नहीं कर सकतीं.
2000 में ट्वैन शुरूआती तौर पर एक क्रिसमस एल्बम रिलीज़ करने वाली थी लेकिन उसे रिलीज़ करने की योजना उस वर्ष बाद में रद्द कर दिया गया।
प्रबंधन में एक बदलाव - लाण्डौ का स्थान क्युप्राइम ने ले लिया - तथा दो वर्ष के विराम के बाद ट्वैन और लैंग स्टूडियो वापस लौटे. अप! 19 नवम्बर 2002 को रिलीज़ किया गया। तकरीबन एक साल बाद ट्वैन ने अप! का दौराहेमिल्टन, औंटेरियो, कनाडा में 25 सितम्बर 2003 को शुरू किया।
अप! एक दोहरे एल्बम के रूप में रिलीज़ किया गया था जिसमें तीन अलग अलग डिस्क थे - पॉप, कंट्री और अंतर्राष्ट्रीय । उत्तर अमेरिकी बाजारों के लिए पॉप डिस्क को कंट्री डिस्क के साथ और अंतर्राष्ट्रीय बाज़ारों के लिए पॉप डिस्क के साथ वर्ल्ड म्यूज़िक डिस्क रखा गया था। अप! को रोलिंग स्टोन नामक पत्रिका ने पांच में से चार सितारे दिए और इसने पहले ही हफ्ते में 874,000 की बिक्री करते हुए बिलबोर्ड एल्बम चार्ट पर सीधे #1 पर शुरुआत की. यह पांच हफ़्तों तक शीर्ष पर बना रहा। अप! जर्मनी में #1 पर, ऑस्ट्रेलिया में #2 पर तथा ब्रिटेन और फ्रांस में शीर्ष पांच पर पहुंचा। जर्मनी में अप! को 4X प्लेटिनम प्रमाणित किया गया और यह डेढ़ वर्षों तक शीर्ष 100 में बना रहा.
अंतर्राष्ट्रीय म्यूज़िक डिस्क की रिमिक्स ऑर्केस्ट्रा और पर्कशन वाद्यों की रिकॉर्डिंग मुंबई में कर बॉलीवुड शैली में बनायीं गयी थी। नए संस्करणों के निर्माता बरमिन्घम, इंग्लैंड के दो भाई साइमन और डायमंड दुग्गल थे। उन्हें मूलतः "आई एम गोन्ना गेट्चा गुड!" के पॉप संस्करण के कुछ हिस्सों को बनाने के लिए आमंत्रित किया गया था। जिसमें बॉलीवुड प्रभाव बना रहा।
ब्रिटेन में ट्वैन की लोकप्रियता लम्बे समय से चल रहे सांगीतिक कार्यक्रम टॉप ऑफ़ द पॉप्स में उनकी अनगिनत प्रस्तुतियों से परिलक्षित हो रही थी, जिसमें वे 1999 से कम ऑन ओवर के एकलों की प्रस्तुतियां करती आ रही थीं। 2002 में एक पूरा विशेष कार्यक्रम सिस्टर शो TOTP2 पर उन्हें समर्पित किया गया था, जिसमें ट्वैन ने खुद अपने सबसे हिट गानों की कुछ भूतपूर्व प्रस्तुतियों और अप! के नए एकलों को प्रस्तुत किया। 
आई एम गौन्ना गेत्चा गुड! का पहला एकल रिलीज़ होने के सिर्फ पांच दिनों के भीतर #24 पर शानदार शुरुआत करने के बाद अमेरिका के कंट्री हिट में शीर्ष 10 में पहुंचा, लेकिन पॉप चार्ट में यह केवल टॉप 40 तक ही अपनी जगह बना पाया। पॉप संस्करण के रूप में रिलीज़ किया गया यह एल्बम अटलांटिक के उस पार काफी सफल रहा. इसके एकल ने ब्रिटेन तथा ऑस्ट्रेलिया में टॉप पांच में तथा साथ ही जर्मनी और फ्रांस में टॉप 15 में अपनी जगह बना ली. अनुवर्ती एकल "अप!" अमेरिकी कंट्री चार्ट में टॉप 15 पर तो पहुंचा लेकिन पॉप टॉप 40 में अपनी जगह नहीं बना पाया।
दूसरा यूरोपीय एकल मध्यम-गति गीत "का-चिंग!" बना, जिसके बोलों के द्वारा ट्वैन अनियंत्रित उपभोक्तावाद की आलोचना करती हैं। यह गीत अंततः जर्मनी, ऑस्ट्रिया और अन्य यूरोपीय देशों में #1 पर तथा ब्रिटेन में टॉप 10 और फ्रांस में टॉप 15 में पहुंचते हुए अहम यूरोपीय बाज़ारों में एक और ज़बरदस्त हिट बना।
एल्बम का तीसरा एकल अमेरिका में सबसे सफल बना. रोमांटिक बैले "फॉरएवर एंड फॉर ऑलवेज़" अप्रैल 2003 में एक एकल के रूप में रिलीज़ हुआ और कंट्री चार्ट में #4 की चोटी पर और समकालीन वयस्क चार्ट पर #1 पर पहुंच गया, साथ ही इसने बिलबोर्ड टॉप 20 में भी अपनी जगह बना ली। ब्रिटेन और जर्मनी दोनों में टॉप 10 पर पहुंचते हुए एक बार फिर सफलता अटलांटिक के उस पार कहीं अधिक मिली। इसके बाद वाला एकल शी इज़ नॉट जस्ट अ प्रीटी फेस कंट्री टॉप बना जबकि आखिरी अमेरिकी एकल इट ओनली हर्ट्स वेन आई एम ब्रीदिंग कंट्री और AC, दोनों में टॉप 20 में पहुंच गया।
अप! और इसके पहले तीन एकलों को यूरोप में मिली भारी सफलता को देखते हुए 2003 के उत्तरार्द्ध में दो और एकल, अप-टेम्पो थैंक यू बेबी और क्रिसमस के ऐन पहले रोमांटिक और ध्वनिमय बैले वेन यू किस मी जो दोनों ही क्षेत्रों में एक मामूली सफलता थी, रिलीज़ किये गए। शीर्षक गाना "अप!" ने 2004 के प्रारम्भ में यूरोपीय देशों के कुछ हिस्सों में, मसलन जर्मनी में, यह एक एकल के रूप में भी रिलीज़ हुआ। जनवरी 2008 में अप! ने अमेरिका में 5.5 मिलियन प्रतियां बेचीं और इसे RIAA द्वारा 11X प्लेटिनम के रूप में प्रमाणित किया गया ।
2003 में ट्वैन ने पार्टन के शास्त्रीय गाने "कोट ऑफ मेनी कलर्स" को एलिसन क्रॉस की पृष्ठभूमि ध्वनियों के साथ गाते हुए डौली पार्टन श्रद्धांजलि एल्बम जस्ट बिकॉज़ आई एम अ वुमन में भाग लिया। यह कवर गाना हॉट कंट्री सौंग्स चार्ट में एक एल्बम कट के रूप में #57 पर पहुंचा। सुपर बॉल XXXVII हाफटाइम शो के दौरान ट्वैन ने दो गानों "मैन!आई फील लैक अ वुमन!" और "अप!" की प्रस्तुति की.
2004 में उन्होंने तीन नए गानों के साथ ग्रेटेस्ट हिट्स नामक एल्बम रिलीज़ किया। 2008 तक अमेरिका में इसकी चार मिलियन से अधिक प्रतियां बिक चुकी हैं। पहले एकल बहु-प्रारूपी युगल गीत "पार्टी फॉर टू" ने बिली करिंगटन के साथ कंट्री टॉप टेन में अपनी जगह बना ली, जबकि शुगर रे के प्रमुख गायक मार्क मेकग्रेथ के साथ गाये हुए पॉप संस्करण ने यूनाईटेड किंगडम और जर्मनी में टॉप टेन में अपनी जगह बनाई. अनुवर्ती एकल "डोंट!" और "आई एन्ट नो क्विटर" ने भी कुछ ख़ास कमाल नहीं दिखाया. इनमें से पहला वयस्क समकालीन में टॉप 20 तक ही पहुंच पाया जबकि दूसरा गाना इतना बजा ही नहीं कि वह टॉप 40 तक पहुंच पाए.
19 नवम्बर 2004 को वे BBC के चिल्ड्रेन इन नीड नामक चैरिटी कार्यक्रम में नज़र आई. "अप!" की प्रस्तुति के अलावा उन्होंने एक "ऑल स्टार" जादूगरी वाले अभिनय में एक सेलिब्रिटी सहायक के रूप में भी अभिनय किया, जिसमें "बिल्कुल नामुमकिन" नामक एक भ्रम में एक खाली डिब्बे के अन्दर उन्हें आरी से काट दिया जाता है।
अगस्त 2005 में उन्होंने डेस्परेट हाउसवाइव्स नामक साउंड ट्रैक से एक एकल "शूज़" रिलीज़ किया। यह कंट्री चार्ट पर केवल #29 पर ही पहुंच पाया और नतीजतन एक वीडियो बनाने की योजना रद्द कर दी गई।
16 मई 2007 को लास वेगास में आयोजित अकैडेमी ऑफ कंट्री म्यूज़िक अवार्ड में ट्वैन ने कहा कि वे वर्त्तमान में एक नए एल्बम के लिए गाने लिख रही हैं और वे "आत्मा की काफी तलाश" कर रही हैं और "लेखन में मग्न" हैं।
ट्वैन ने मोरे के एल्बम के लिए "यू नीडेड मी" गाने में कनाडाई गायक ऐन मोरे के साथ सुर मिलाया, जिसे कनाडा में 13 नवम्बर 2007 को तथा अमेरिका में 15 जनवरी 2008 को रिलीज़ किया गया।12 नवम्बर 2008 को ट्वैन अपने पूर्व पति रॉबर्ट "मुट" के साथ विच्छेद होने के बाद पहली बार टेलीविज़न पर 42वें CMA अवार्ड में नज़र आयीं, जिसमें वे एक आश्चर्यजनक प्रस्तोता के रूप में आई थी।
जनवरी 2009 के शुरुआत में आतंरिक मंचों ने बताया कि ट्वैन अपने नए एल्बम के बारे में 26 जनवरी 2009 को घोषणा करने की योजना बना रही थी लेकिन 22 तारीख को मर्करी नैशविले के एक प्रवक्ता ने कंट्री वीकली को बताया कि "निकट भविष्य" में कोई नया एल्बम रिलीज़ नहीं होने वाला है।
जून 2009 में ट्वैन ने अपने प्रशंसकों के लिए एक चिट्ठी जारी की, जिसमें उन्होंने अपने अगले एल्बम के रिलीज़ होने में हो रही देरी की सफाई दी. अगस्त 2009 में ऑन्टेरियो, टिमिंस में आयोजित एक सम्मलेन में ट्वैन के एक प्रवक्ता ने बताया कि इस गायिका का कोई नया रिकॉर्ड आने के "दूर-दूर तक कोई आसार नहीं" हैं। 17 अगस्त 2009 को EW ने घोषणा की कि ट्वैन अमेरिकन आइडल के अगस्त में शिकागो में होने वाले 30वें और 31वें एपिसोडों में वे एक अतिथि निर्णायक होंगी. 1 जनवरी 2010 को शानिया ने 2010 विंटर ऑलिम्पिक्स टॉर्च रिले के हिस्से के रूप में अपने पूरे गृहनगर में ऑलिम्पिक टॉर्च लेकर दौड़ीं.
अप्रैल 2010 में ट्वैन ने अपने निजी टेलीविज़न कार्यक्रम व्हाई नॉट की योजना के बारे में घोषणा की.विथ शानिया ट्वैन नामक कार्यक्रम का OWN: The Oprah Winfrey Networkपर 2011 के प्रारम्भ में शुरू होना निर्धारित है। ट्वैन अमेरिकन आइडल में अतिथि गुरु के रूप में निकट भविष्य में फिर लौटेंगी.
संगीत उद्योग से बाहर ट्वैन के वाणिज्यिक विज्ञापनों में 1999 की कॉस्मेटिक विज्ञापनों की एक श्रंखला शामिल है, जो "मैन!आई फील लाइक अ वुमन!" पर आधारित थे। ये रेवलॉन के लिए किए गए थे। उन्होंने कैंडी'ज़ शूज़ और गिटानो जीन्स के विज्ञापनों में भी काम किया, जिसने उन्हें 1998-1999 के कम ऑन ओवर टूर के लिए प्रायोजित भी किया।
जनवरी 2005 में ट्वैन ने एक सीमित एडिशन वाले सेंट डिस्क बनाने के लिए फेब्रोज़ के सेंटस्टोरीज़ के साथ जुड़ीं, जो अमेरिका के दूसरे हार्वेस्ट में जा रहा था।
2005 के आख़िर में ट्वैन ने अपने नाम की इत्र "शानिया बाई स्टेटसन" के निर्माण के लिए COTY के साथ साझेदारी की. सितम्बर 2007 में "शानिया स्टारलाइट" नामक एक दूसरा इत्र जारी किया गया।
28 दिसम्बर 1993 को ट्वैन ने संगीत निर्माता रॉबर्ट जॉन मुट लैंग के साथ शादी रचाई. उन दोनों के एज डी'एंजेलो नामक एक बेटा है, जो 12 अगस्त 2001 को पैदा हुआ। 15 मई 2008 को मर्करी नैशविले के एक प्रवक्ता ने यह घोषणा की कि ट्वैन और लैंग अलग हो रहे हैं।
वे स्विटज़रलैंड के टूर-डी-पील्ज़ में एक घर में और न्यूज़ीलैंड के लेक वनाका के पास एक ऊंचे कंट्री शीप स्टेशन पर रहती हैं।
ट्वैन सेंट मैट का अभ्यास करती हैं, जो प्रतिदिन ध्यान और शाकाहार पर ज़ोर देता है।
ट्वैन ने कहा है कि वे अपने यौन प्रतीक होने को लेकर असहज महसूस करती हैं और उन्होंने फोटो खिंचवाने के दौरान अक्सर असहज और तनावग्रस्त महसूस किया है। उनका मानना है कि संगीत शाश्वत है, लेकिन एक तस्वीर नहीं. उन्होंने कहा है "जब मैंने गाना शुरू किया तो मैं डौली पार्टन या स्टीव वंडर के लिए एक सहायक गायिका बनना चाहती थी, मैंने कभी भी एक मॉडल या अदाकारा बनना नहीं चाहा और न ही मुझे प्रसिद्धि की ख़्वाहिश थी"। "मेरे लिए संगीत ही सब कुछ है। जब मैं आध्यात्मिक, भावनात्मक और शारीरिक तौर पर सबसे अच्छा महसूस करती हूं, संगीत वही है।
ट्वैन के सौन्दर्य सलाहों में से एक है बैग बाम का इस्तेमाल करना, जिसे सर्दियों में खुश्क मौसम से बचाने के लिए गायों के थनों में लगाया जाता है। ट्वैन का कहना है कि वे मुलायम त्वचा के लिए इस बाम को अपने पैरों और चेहरे पर लगाती हैं।
2009 में वैज्ञानिकों ने चेहरे कि आकृति के माप के आधार पर परीक्षण कर देखा कि ट्वैन के चेहरे में महिलाओं वाले "सटीक" नैन-नक्श हैं।
ट्वैन को उनके एकलों और एल्बमों के लिए विभिन्न अवार्डों के अलावा कई वैयक्तिक सम्मानों से भी नवाज़ा गया है:



साँचा:Shania Twainसाँचा:Shania Twain singles
