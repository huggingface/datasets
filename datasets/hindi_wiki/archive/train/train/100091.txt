तबाशीर या बंसलोचन बांस की कुछ नस्लों के जोड़ों से मिलने वाला एक पारभासी सफ़ेद पदार्थ होता है। यह मुख्य रूप से सिलिका और पानी और कम मात्रा में खार और चूने का बना होता है। भारतीय उपमहाद्वीप की आयुर्वेद और यूनानी चिकित्सा प्रणालियों की दवा-सूचियों में इसका अहम स्थान है। पारम्परिक चीनी चिकित्सा के कई नुस्ख़ों में भी इसका प्रयोग होता है।
पारम्परिक चिकित्सा विधियों में तबाशीर के कई फ़ायदे बताए जाते हैं, जैसे कि बुख़ार उतारना, स्पैज़्म से राहत दिलाना, लकवे में सहायता करना और कामोत्तेजक बनना । बंसलोचन का उपयोग भारत में गर्भवती महिलाओं को जी मत्लने की अवस्था में एक टुकड़ा मुह में रखकर चूसने से लाभ मिलता है।
हलकी नीलिमा वाले तबाशीर साधारण पीले या सफ़ेद तबाशीर से उत्तम माना जाता है।
हर बांस की डंडी में तबाशीर नहीं होता। तबाशीर ढूँढने के लिए डंडियों को हिलाया जाता है। अगर अंदर तबाशीर बना हुआ हो तो अक्सर उसके डले खड़कने की आवाज़ पैदा करते हैं। इन बांसों को चीरकर तबाशीर निकला जाता है।
हालांकि तबाशीर प्राचीन आयुर्वेद चिकित्सा प्रणाली का हिस्सा है, कुछ इतिहासकारों का मानना है कि इसका पहला प्रयोग भारत की आदिवासी समुदायों में शुरू हुआ। हज़ारों साल तक भारत से तबाशीर निर्यात होता था और मध्य काल में यह अक्सर अरब सौदागरों के द्वारा किया जाता था। बारहवी शताब्दी ईसवी में भारत के पश्चिमी तट के क़रीब स्थित ठाणे शहर में निर्यात होने वाले तबाशीर की मंदी लगा करती थी। रोम में नीरो के ज़माने में रहने वाले पेदानियोस दिओस्कोरीदिस नामक यूनानी चिकित्सक ने अपनी लिखाइयों में तबाशीर को साख़ारोन का नाम दिया।
"तबाशीर" शब्द संस्कृत के "त्वक्षीर" शब्द से आया है, जिसका अर्थ "त्वचा का क्षीर" यानि " छाल का दूध" है। इस के लिए कुछ अन्य संस्कृत नाम भी प्रयोग होते हैं, जैसे कि "वंस शर्कर" और वंस कर्पूर । मैंडारिन चीनी भाषा में इसे "तिआन झु हुआंग" कहा जाता है, जिसका मतलब "दिव्य बांस पीला" है।
