भौतिकी व चिरसम्मत यांत्रिकी में तीन-वस्तु समस्या तीन बिन्दु-आकार की वस्तुओं की गति व चाल को समझने को कहते हैं जो केवल एक-दूसरे को ही प्रभावित करती हैं । आमतौर पर इस समस्या के अध्ययन में न्यूटन के गति नियम को आधार बनाया जाता है। यह दो-वस्तु समस्या से थोड़ा भिन्न है क्योंकि जहाँ भौतिकी में दो-वस्तु समस्या का हर परिस्थिति में मान्य सैद्धांतिक समाधान उपलब्ध है, वहाँ तीन-वस्तु समस्या के समाधान के लिए ऐसा कोई समाधान उपलब्ध नहीं है और उसके लिए अलग-अलग परिस्थितियों के लिए संगणकों द्वारा अनुमान लगाने की आवश्यकता पड़ती है। पृथ्वी, सूर्य और चंद्रमा की गतियों व चाल की समस्या तीन-वस्तु समस्या का एक ऐतिहासिक उदाहरण है।
