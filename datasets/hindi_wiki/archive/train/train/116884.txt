प्रस्वा या प्रोसीयन, जिसका बायर नाम "अल्फ़ा कैनिस माइनौरिस" है, हीनश्वान तारामंडल का सब से रोशन तारा है और पृथ्वी से दिखने वाले तारों में से सातवा सब से रोशन तारा है। बिना दूरबीन के आँखों से यह एक तारा लगता है पर दरअसल द्वितारा है, जिनमें से एक "प्रस्वा ए" नाम का सफ़ेद मुख्य अनुक्रम तारा है जिसकी श्रेणी F5 VI-V है और दूसरा "प्रस्वा बी" नामक धुंधला-सा सफ़ेद बौना तारा है जिसकी श्रेणी DA है। वैसे तो प्रस्वा कोई ख़ास चमक नहीं रखता लेकिन पृथ्वी के पास होने से ज़्यादा रोशन लगता है। यह पृथ्वी से 11.41 प्रकाश-वर्ष दूर है।
भारतीय नक्षत्रों में प्रस्वा पुनर्वसु नक्षत्र का भाग माना जाता था, लेकिन उस नक्षत्र में और भी तारे शामिल हैं।
प्रस्वा को अंग्रेज़ी में "प्रोसीयन" कहते हैं। इसका मूल यूनानी भाषा का "प्रोकूओन" है, जिसका मतलब है "कुत्ते से पहले"। यह आकाश में व्याध तारे से आगे चलता है और व्याध को "कुत्ता तारा" भी कहा जाता है। अरबी भाषा में प्रस्वा को "अश-शीरा अश-शामिया" कहा जाता है जिसका अर्थ है "शाम का निशान"। सीरिया अरबी क्षेत्र में उत्तर की ओर पड़ता है और प्रस्वा भी व्याध तारे से उत्तर की ओर नज़र आता है।
"प्रस्वा ए" को अंग्रेज़ी में "प्रोसीयन ए" और "प्रस्वा बी" को "प्रोसीयन बी" लिखा जाता है।
प्रस्वा ए का सतही तापमान 6,530 कैल्विन है जिस से वह सफ़ेद लगता है। अपनी श्रेणी के हिसाब से इसमें रोशनी अधिक है, जिससे यह शक़ होता है के शायद यह एक उपदानव तारा है। इसका व्यास सूरज के व्यास से लगभग दुगना, द्रव्यमान सौर द्रव्यमान का 1.4 गुना और रौशनी सूरज से 7.5 गुना है। माना जाता है के 1-10 करोड़ साल के अन्दर यह फूलना शुरू हो जाएगा और अपने वर्तमान आकार से 80-150 गुना बड़ा होगा।
प्रस्वा बी का द्रव्यमान सूरज का 0.6 गुना है, यानि आधे से ज़रा अधिक। इसका अनुमानित सतही तापमान 7,740 कैल्विन है।
