गामा लियोनिस, जिसका बायर नाम भी यही है, सिंह तारामंडल में स्थित एक द्वितारा है । इस जोड़े का अधिक रोशन तारा पृथ्वी से दिखने वाले तारों में से 73वाँ सब से रोशन तारा है। पृथ्वी से देखी गई इसकी चमक +2.28 मैग्नीट्यूड है और दोनों तारों की चमक मिलाकर +1.98 मैग्नीट्यूड है । यह द्वितारा पृथ्वी से लगभग 126 प्रकाश वर्ष की दूरी पर है।
गामा लियोनिस तारे को अंग्रेज़ी में "ऐलझ़ीबाह" कहते है - इस नाम में 'झ़' के उच्चारण पर ध्यान दें क्योंकि यह 'झ' और 'ज़' दोनों से भिन्न है। यह अरबी के "अल-जबहाह" से लिया गया है, जिसका अर्थ "माथा" है। इस से मिलता-जुलता शब्द "जबीन" हिंदी में भी प्रयोग होता है, उदाहरण के लिए "महजबीन" और "ज़ोहरा-जबीन" ।
गामा लियोनिस का मुख्य तारा, जिसे γ1 Leo बायर नाम दिया जाता है, एक लाल-नारंगी रंग का K0 IIIb श्रेणी वाला दानव तारा है। इसका द्रव्यमान हमारे सूरज के द्रव्यमान का 1.23 गुना और व्यास हमारे सूरज के व्यास का 30 गुना है। इसकी निहित चमक सूरज की लगभग 180 गुना है। इसका सतही तापमान 4,470 कैल्विन है। इसका साथी तारा एक हरे-पीले रंग का G7 IIICN-I श्रेणी वाला दानव तारा है। साथी तारे का द्रव्यमान ठीक तरह अनुमानित नहीं है लेकिन इसका व्यास सूरज का 10 गुना है। इसकी निहित चमक सूरज की 50 गुना और सतही तापमान 4,980 कैल्विन है। यह दोनों तारे एक दूसरे से लगभग 170 खगोलीय इकाईयों दूर स्थित है और एक-दूसरे की परिक्रमा कर रहें हैं। लगभग हर 500 वर्षों से कुछ अधिक में यह एक परिक्रमा पूरी कर लेते हैं। दोनों तारों के केन्द्रीय भाग का हाइड्रोजन इंधन ख़त्म हो चुका है जिस से केंद्र में हाइड्रोजन का नाभिकीय संलयन ठप्प पड़ चुका है और दोनों तारे फूलकर दानव बन गए हैं। संभव है कि अब यह अपने केन्द्रों में हीलियम का संलयन करना शुरू कर चुके हैं।
नवम्बर 2009 में खगोलशास्त्रीयों ने घोषणा करी कि गामा लियोनिस के मुख्य तारे के इर्द-गिर्द एक ग़ैर-सौरीय ग्रह परिक्रमा करता हुआ मिला है। फिर यह भी ज्ञात हुआ कि संभव है कि एक दूसरा ग्रह भी इस तारे की परिक्रमा कर रहा हो। पहले ग्रह को "गामा1 लियोनिस बी" का नाम दिया गया और दूसरे ग्रह को "गामा1 लियोनिस सी" । γ1b का द्रव्यमान बृहस्पति ग्रह का 8.78 गुना अनुमानित किया गया है और अंदाज़ा है कि यह हर 429 दिनों में अपने तारे की एक परिक्रमा पूरी कर लेता है, जबकि γ1c का द्रव्यमान बृहस्पति का 2.14 गुना और इसकी एक परिक्रमा पूरी करने की अवधि 1,340 दिन अनुमानित की गई है।
