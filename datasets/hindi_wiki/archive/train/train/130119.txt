फ़ारसी-अरबी लिपि या सिर्फ़ फ़ारसी लिपि अरबी लिपि पर आधारित एक लिपि है जिसका प्रयोग फ़ारसी, उर्दू, सिन्धी, पंजाबी और अन्य भाषाओँ को लिखने के लिए किया जाता है। इसका इजाद मुख्य रूप से इसलिए हुआ क्योंकि फ़ारसी में कुछ ध्वनियाँ हैं जो अरबी भाषा में नहीं हैं इसलिए उन्हें दर्शाने के लिए अरबी लिपि में कुछ नए अक्षरों को जोड़ना पड़ा।
अरबी भाषा में 'प', 'च', 'ग' और 'झ़' की ध्वनियाँ नहीं मिलतीं जो फ़ारसी में मौजूद हैं। इनमें 'झ़' के उच्चारण पर ध्यान दें क्योंकि यह 'झ', 'ज' और 'ज़' तीनों से अलग है । इनके लिए बिन्दुओं और छोटे चिन्हों के ज़रिये चार नए अक्षर जोड़े गए - پ‎, چ‎, گ‎ और ژ‎ ।
इन फ़ारसी ध्वनियों के अलावा उर्दू-हिंदी में भी कुछ अतिरिक्त ध्वनियाँ थी जिन्हें दर्शाने की ज़रुरत थी - 'ट', 'ड', 'ड़'। इनके लिए ٹ‎, ڈ‎ और ڑ‎ अक्षरों का इजाद किया गया।
पश्तो में 'ष' की ध्वनी होती है जो इन अन्य भाषाओँ में नहीं मिलती। ध्यान दीजिये कि पश्तो में 'ष' का उच्चारण वैसा होता है जैसा मूल संस्कृत में होता था और यह 'श' से भिन्न है। इसके लिए ښ‎ अक्षर लिपि में जोड़ा गया।
