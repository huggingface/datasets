सीकर शहर के मध्य माधो सागर तालाब के पास स्थित राजकीय संग्रहालय सीकर में शेखावाटी क्षेत्र की पुराधरोहर को संजोकर शेखावाटी के गौरवशाली वैभव को प्रदर्शित किया गया है| सीकर संग्रहालय की स्थापना का उद्देश्य शेखावाटी क्षेत्र की कला-पुरा सामग्री को संकलित कर संरक्षित करना है ताकि इस महान विरासत को आने वाली पीढ़ियों के लिए सुरक्षित किया जा सके। सीकर संग्रहालय की स्थापना सार्वजनिक निर्माण विभाग द्वारा निर्मित भवन में पुरातत्व संग्रहालय विभाग राजस्थान, जयपुर द्वारा की गई है। इस संग्रहालय का विधिवत उद्घाटन 2006 में किया गया|संग्रहालय को आठ दीर्घाओं में विभाजित किया गया है और इन दीर्घाओं में शिलालेख, उत्खनन से प्राप्त सामग्री, पाषाण प्रतिमाएं, लघुचित्र, सिक्के और कलात्मक पुरावस्तुओं को प्रदर्शित किया गया है|
1.शिलालेख: राजकीय संग्रहालय में शेखावाटी से संबंधित शिलालेखों का अच्छा संकलन है	जिन में हर्ष संवत 201 खंडेला से प्राप्त शिलालेख, विक्रम संवत 1030 का हर्ष से प्राप्त शिलालेख, विक्रम संवत 1221 का सीकर संग्रहालय से प्राप्त शिलालेख, विक्रम संवत 1243 के रैवासा से प्राप्त चन्देलों के शिलालेख शामिल हैं|
2.उत्खनन सामग्री: संग्रहालय में संकलित पुरासामग्री में गणेश्वर पुरास्थल से प्राप्त विभिन्न प्रकार के मृदभांड, जिनमे अलंकृत व सादे दोनों प्रकार के हैं| ये मृदभांड संकरे व चौड़े मुँह वाले लोटे, छोटे प्याले, छोटी हांडियां तथा विभिन्न आकर-प्रकार के हैं| सम्भवतया संकरे मुँह वाले बेलनाकार बर्तनो का प्रयोग बहुमूल्य द्रव्य तथा छोटे प्यालों का प्रयोग चषक के रूप में किया जाता था। इसके अलावा उत्खनित सामग्री में ताम्र के बाणाग्र, मछली पकड़ने के कांटे, चूड़ियाँ मनके, चकरी, कुल्हाड़ी आदि प्रदर्शित हैं। ये सामग्रग्री दो से ढाई हज़ार ई0 पू0 की है। इसके अलावा झुंझुनू के पुरास्थल सुनारी से प्राप्त प्रस्तर व मुणमय मनके, खेलने की मोहरें, अस्थि उपकरण, खिलौना गाड़ी के पहिये, बौद्ध मांगलिक चिन्ह युक्त फलक, चूड़ियाँ, लौह कुल्हाड़ियाँ आदि प्रदर्शित किये गए हैं। उत्खनन की प्रणाली पर आधारित एक मॉडल और प्राचीन जनजीवन के दृश्यों को प्रदर्शित करते हुए कुछ चित्र भी चित्रित किये गए हैं जिससे दर्शकों का मार्गदर्शन हो सके |
3. पाषाण प्रतिमाएं: संग्रहालय में संकलित पाषाण प्रतिमायों में हर्ष से प्राप्त प्रतिमाएं जिनमे शेषशायी विष्णु, बैकुंठ विष्णु, हरिहरपितामहमार्तण्ड, आसनथ शिव, उर्ध्वरतस शिव, नृत्यरत शिव, लक्ष्मी, सपत्नीक ब्रह्माजी, गणेश, दसहस्ता माहेश्वरी, भैरवी, इन्द्राणी, चामुण्डा, ब्रह्मणि, लिलिया, कुमारी, अश्वथामा वध करते हुए भीम, सूर्यपुत्र रेवंत, स्थानक विष्णु, नवग्रह फलक तथा अष्ठदिक्पाल इंद्रा, अग्नि, यम, नरित, वरुण, वायु, कुबेर और ईशान व इसके अलावा सुरसुन्दरी, शैवाचार्य और योगिनियों तथा विभिन्न प्रकार के जनजीवन और संगीत नृत्य आदि से संबंधित फलक शामिल हैं। 
खरसाड़ु से प्राप्त महिषासुरमर्दिनि, हरिहर, गणेश, स्थानक विष्णु और अश्वनीकुमारों के साथ सूर्य व रगुनाथगढ़ से प्राप्त महिषासुरमर्दिनि और सुरसुन्दरी आदि संग्रहालय में संग्रहित हैं। मंडा सुरेरा स प्राप्त गजेंद्रमोक्ष, आसनथ शिव, यमदण्डधरादेवी और जटाधरीदेवाकृति, बालेश्वर से प्राप्त शेषशायी विष्णु और स्थानक विष्णु, सुद्रासन से प्राप्त नृत्यरत शिव, तपस्यालीन पार्वती और अष्ठ दिक्पाल, खंडेला से प्राप्त सूर्यपुत्र रेवंत और विष्णु मंदिर का कलश आदि महत्वपूर्ण हैं। 
संग्रहालय की महत्वपूर्ण पाषाण प्रतिमायों में हरिहरपितामहमार्तण्ड अद्भुत प्रतिमा है जिसमे सूर्य के साथ-साथ ब्रह्मा, विष्णु और शिव को प्रदर्शित करते हुए सभी चारों देवों के आयुधों के साथ-साथ वाहनों का भी अंकन है। दूसरी महत्वपूर्ण प्रतिमा नवग्रह फलक है जिसमे शुक्र, शनि,राहु और केतु के अंकन के साथ एक नारी प्रतिमा का अंकन है जो लम्बे उतरीय तथा बिजोराफल को थामे हुए है। प्रतिमा विज्ञान में यह अंकन अनोखा और दुर्लभ है। तीसरी प्रतिमा सूर्यपुत्र रेवंत की है जिसमे अश्व सवार रेवंत के साथ सूर्य के परिचारकों दांडी और पिंगल को भी अश्व पर सवार दिखाया गया है। यह स्वतंत्र प्रतिमा है जो किसी देवकुलिका में पूजांतर्गत रही होगी। चौथी प्रतिमा गजेंद्रमोक्ष है जिसमे भगवान विष्णु को ग्राह से गजेन्द्र का उद्धार करते हुए प्रदर्शित किया गया है। इसमें मानव रूप में गरुड़ का अंकन है। पांचवी प्रतिमा भैरवी की है, जटामुकुटधारी देवी के हाथों में पुस्तक, पुष्पकलिका और पानपात्र का अंकन है। छठी प्रतिमा नटेश शिव की है जो अपने गणो के साथ नृत्य जा प्रदर्शन करते हुए है। सातवीं प्रतिमा पाशुपत पूजा फलक है जिसमे मनुष्यों को मांसभक्षण तथा सुरापान करते हुए दिखाया गया है। संग्रहालय में संकलित पाषाण प्रतिमायों के अलावा गौराउ गाँव नागौर से प्राप्त धातु प्रतिमाएं उल्लेखनीय हैं जिनमे ऋषबदेव, पार्श्वनाथ और पद्मप्रभु की प्रतिमा शामिल है। ये प्रतिमाये 11 शताब्दी से संबंधित हैं। 
4.लघुचित्रकला: संग्रहालय में जयुपर शैली की राग-रागिनी चित्रकला के अलावा राधाकिशन, राम का अभिषेक, राम रावण युद्ध, महिषासुरमर्दिनी और कुछ रेखाचित्र भी प्रदर्शित हैं। राग-रागिनी लघुचित्रों में छः रागों भैरव, मालकौस, हिंडोल,दीपक, श्री और मेघ तथा इन रागों की पांच-पांच रागनियों का चित्रण किया गया है। चित्रों की पृष्ठ भूमि में छः ऋतुओं के अनुसार मौसम का चित्रण किया गया है क्योंकि शास्त्रीय मान्यताओं में रागों को गाने का समय और ऋतू निश्चित है।
5.अश्त्र- शस्त्र: दर्शकों के ज्ञान और मनोरंजन को ध्यान में रखते हुए छठी वीथिका में भरतपुर से प्राप्त हथियारों को प्रदर्शित किया गया है। जिनमे विभिन्न प्रकार की तलवारें, तेगा, खंडा, किरिच, सेखला, नीमचा, ऊना, सुदेट और कत्ता आदि हैं। तोड़ेदार, पत्थरकला, टोपीदार और कारतूसी आदि विभिन्न प्रकार की बंदूकें और इसके अलावा पेशकब्ज़, छुरियाँ, भाले और सैनिकों के कवच और ढाल प्रदर्शित किये गए हैं। 
6.सिक्के: संग्रहालय में शेखावाटी के विभिन्न स्थानो से प्राप्त सिक्कों को प्रदर्शित किया गया है। यहां कुराधन, डाडा, फतेहपुरा से प्राप्त कुषाणकालीन सिक्के, धमव से प्राप्त इंडो- ससैनियन सिक्के,गलेर तथा गनेड़ी से प्राप्त आदिवराह सिक्के, लाडुसर गनेड़ी और गलेर से प्राप्त अश्वारोही एवं बृषभ प्रकार के सिक्के, हर्ष से प्राप्त सल्तनतकालीन सिक्के, झुंझुनू, कटराथल, विलंगा की रोही तथा खगीपावड़ा से प्राप्त जौनपुर सुल्तान के सिक्के तथा सराय से प्राप्त रियासत कालीन सिक्कों का प्रदर्शन किया गया है | 
खंडेला तहसील के गुरारा गाँव से मिली चांदी की आहत मुद्राएं, लाडुसर से प्राप्त 11-12 शताब्दी की अश्वारोही व वृषभ प्रकार की ताम्र मुद्राएं, गनेड़ी से प्राप्त नौवीं शताब्दी के आदिवराह प्रकार के चाँदी के सिक्कों को प्रदर्शित किया गया है। 
7.लोकजीवन: प्लास्टर ऑफ़ पेरिस से बनी प्रतिमायों के माध्यम से शेखावाटी के लोक जीवन को प्रदर्शित किया गया है। पहली दीर्घा में रसोई का दृश्य है जिसमे महिला बाजरे की रोटियां बना रही है और रसोई में काम अाने वाली विभिन्न वस्तुओं के साथ-साथ पुरुष को भोजन करते हुए व बच्चों को खिलोनो से खेलते हुए प्रदर्शित किया गया है। दूसरी दीर्घा में शेखावाटी के प्रसिद्ध गींदड़ नृत्य का प्रदर्शन है। 
8.आठवीं दीर्घा में समय-समय पर शेखावाटी से संबंधित कला-पुरा सामग्री को छायाचित्रों के माध्यम से प्रदर्शित किया जाता है। क्योंकि शेखावाटी में भित्ति चित्रों के साथ-साथ बहुत से ऐसे स्मारक हैं जिनका दिग्दर्शन दर्शकों के हर वर्ग के लिए उपयोगी और ज्ञानवर्धक होगा।
