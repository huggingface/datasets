इलेमी त्रिकोण पूर्वी अफ़्रीका का एक विवादित क्षेत्र है। इसकी सीमाओं को लेकर भी कुछ बहस है और इसका क्षेत्रफल 10,320 और 14,000 वर्ग किमी के बीच अनुमानित किया जाता है। इलेमी त्रिकोण का नाम अनुआक समुदाय के 'इलेमी अकवोन' नामक एक मुखिया पर रखा गया था। दक्षिण सूडान और कीनिया दोनों इसपर सम्प्रभुता का दावा करते हैं हालांकि यह इलाक़ा कीनिया के क़ब्ज़े में है। इथियोपिया इसे औपचारिक रूप से अपना तो नहीं कहता लेकिन उसने समय-समय पर यहाँ सैनिक हस्तक्षेप किया है। भौगोलिक दृष्टि से इलेमी त्रिकोण तुर्काना झील के पश्चिमोत्तरी कोने को छूता है।
