क़िला अब्दुल्लाह पाकिस्तान के बलोचिस्तान प्रांत के उत्तर-पश्चिमी भाग में स्थित एक ज़िला है। इसका क्षेत्रफल 3,293 किमी2 है और सन् 2005 में इसकी आबादी 4 लाख से ज़्यादा अनुमानित की गई थी। यहाँ रहने वाले अधिकतर लोग पश्तून हैं और पश्तो यहाँ सबसे ज़्यादा बोली जाने वाली भाषा है। जून 1993 तक यह पिशीन ज़िले का हिस्सा हुआ करता था लेकिन फिर इसे एक अलग ज़िले का दर्जा दिया गया।
यह ज़िला शेला बाग़ पहाड़ों के चरणों में स्थित है। इसके दो विभाग हैं: गुलिस्तान और चमन। यहाँ पानी की क़िल्लत से शुष्क क्षेत्रों में उगने वाले पौधे अधिक मिलते हैं। चमन का क्षेत्र पूरे उत्तर भारतीय उपमहाद्वीप की लोक-संस्कृति में अपने ख़ुबानी, आलू बुख़ारों और गिलास जैसे फलों के लिए मशहूर है। भारत के विभाजन से पहले हींग, घी, क़ालीन, मवेशी और बहुत से फल भी अफ़्ग़ानिस्तान से भारत चमन के ज़रिये ही लाए जाते थे।
पिशीन क्षेत्र के साथ यह इलाक़ा भी सन् 1839 में प्रथम ब्रिटिश-अफ़्ग़ान युद्ध के बाद हिंदुस्तान का भाग बन गया। 1842 में अफ़्ग़ानों ने इसपर फिर क़ब्ज़ा कर लिया लेकिन 1879 में इसे दोबारा खो बैठे। इसके चार साल बाद इसे क्वेट्टा ज़िले में शामिल कर लिया गया। 1993 में क़िला अब्दुल्लाह एक अलग ज़िला बना।
