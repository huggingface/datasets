सेरछिप भारतीय राज्य मिज़ोरम के सेरछिप ज़िले तथा सेरछिप सदर तहसील का मुख्यालय है। यह कस्बा राजधानी अइज़ोल से 112 किमी दूर है। 
सेरछिप 23°18′N 92°50′E / 23.3°N 92.83°E / 23.3; 92.83 निर्देशांकों पर स्थित है। इसकी समुद्र तल से औसत ऊँचाई 888 मीटर मीटर है। यह दो प्रमुख नदियों कालादान तथा तुइकुम के मध्य बसा है। औसत वार्षिक दैनिक तापमान 15 °C से 27 °C के मध्य तथा वर्षा मध्यम स्तर की होती है। 
कृषि यहाँ का एक प्रमुख पेशा है। कालादान नदी के तट पर स्थित होने के कारण सेरछिप पत्तागोभी तथा सरसों के तेल के लिये पूरे मिज़ोरम में प्रसिद्ध है।
सेरछिप अइज़ोल से पवन हंस हेलिकॉप्टर सेवा द्वारा जुड़ा है। सेरछिप सड़क मार्ग द्वारा सिलचर से राष्ट्रीय राजमार्ग 54, अगरतला से राष्ट्रीय राजमार्ग 40 तथा इम्फाल से राष्ट्रीय राजमार्ग 150 द्वारा जुड़ा है। सेरछिप कस्बे में टैक्सी, ऑटोरिक्शा तथा निजी बसों के रूप में सार्वजनिक यातायात सुविधा उपलब्ध है।
भारत की जनगणना 2011 के अनुसार सेरछिप कस्बे की आबादी 21,158 है, जिसमे 10,777 पुरुष तथा 10,381 महिलाएँ हैं। 6 वर्ष से कम उम्र के बच्चों की जनसंख्या 2664 है, जो कि कुल जनसंख्या का 12.59% है। लिंगानुपात दर 963 है जो कि मिज़ोरम की राज्य दर 976 से कम है। साक्षरता दर 98.30% है जो कि राज्य दर 91.33% से अधिक है। पुरुष साक्षरता दर 98.44% तथा महिला साक्षरता दर 98.15% है।
यहाँ का प्रमुख बहुसंख्यक धर्म ईसाई है, जो कि कुल जनसंख्या का 95.44% हैं। अन्य अल्पसंख्यक धर्म हिन्दू 3.40%, मुस्लिम 0.70%, बौद्ध 0.14%, जैन 0.03% तथा सिक्ख 0.02% हैं। 0.26% लोगों ने अपने धर्म का उल्लेख नहीं किया है।
