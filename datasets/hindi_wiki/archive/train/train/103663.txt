मोनाज़ाइट एक लाल-ख़ाकी रंग का फास्फेट खनिज है जिसमें दुर्लभ मृदा तत्व पाये जाते हैं। यह अक्सर छोटे क्रिस्टलों में पाया जाता है जो किसी रेत, मिट्टी या अन्य पत्थरों के बीछ बिखरे हुये होते हैं। मोनाज़ाइट थोरियम, लैन्थनम और सीरियम तत्वों को उपलब्ध करने के लिये महत्वपूर्ण खनिज हैं। इसमें कुछ मात्रा में युरेनियम भी मौजूद होता है। थोरियम और युरेनियम बहुत रेडियोधर्मी हैं और उनके अल्फा क्षय से मोनाज़ाइट में हीलियम गैस भी पैदा हो जाती है जो मोनाज़ाइट को गरम कर के निकाली जा सकती है। मोनाज़ाइट-युक्त रेत भारत, माडागास्कर व दक्षिण अफ़्रीका में बहुत मात्रा में पाई जाती है।
