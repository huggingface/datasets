सन्दीप लामिछाने एक नेपाली क्रिकेट खिलाड़ी हैं, जो कि नेपाल की राष्ट्रीय क्रिकेट टीम के लिये खेलते हैं। वह मुख्यतः लेग ब्रेक गेंदबाज हैं।
सन्दीप लामिछाने का जन्म नेपाल के स्यांजा जिले में हुआ था। बचपन में सचिन तेंदुलकर व शेन वॉर्न उनके आदर्श थे।
उन्होंने ने 16 अप्रैल 2016 को नामीबिया के विरुद्ध 2015-17 आईसीसी विश्व क्रिकेट लीग से लिस्ट ए क्रिकेट से पदार्पण किया। अपने लिस्ट ए पदार्पण से पूर्व वे 2016 अंडर 19 क्रिकेट विश्व कप के लिये नेपाल अंडर-19 क्रिकेट टीम में चुने गये थे। उन्होंने इस प्रतियोगिता के दूसरे ही मैच में आयरलैण्ड अंडर 19 क्रिकेट टीम के विरुद्ध 32वें ओवर में लॉर्सन टकर, एडम डेनीसन तथा फियाचरा टकर को आउट करके हैट्रिक ली। वे अंडर-19 क्रिकेट विश्व कप के इतिहास में हैट्रिक लेने वाले पाँचवें खिलाड़ी बने। इस मैच में उन्होंने 27 रन 5 विकेट लिये जो कि प्रतियोगिता का सर्वश्रेष्ठ गेंदबाजी प्रदर्शन था तथा इस प्रदर्शन के लिये उन्हें मैन ऑफ़ द मैच का पुरस्कार दिया गया। वे इस प्रतियोगिता में 17.07 की औसत तथा 21.9 के स्ट्राइक रेट के साथ 14 विकेट लेकर दूसरे सर्वाधिक विकेट लेने वाले खिलाड़ी बने। सितम्बर 2016 में उन्हें ऑस्ट्रेलिया क्रिकेट टीम के पूर्व कप्तान माइकल क्लार्क का पत्र मिला, जिसमे उन्हें सिडनी स्थित वेस्टर्न सबअर्ब्स डिस्ट्रिक क्रिकेट क्लब से खेलने का न्यौता मिला।
जनवरी 2018 में उन्हें 2018 इंडियन प्रीमियर लीग की नीलामी में उन्हें रखा गया जहाँ उनका आधार मूल्य 20 लाख भारतीय रूपए था। उन्हें दिल्ली डेयरडेविल्स ने आधार मूल्य पर खरीद लिया और वे आईपीएल में खेलने वाले पहले नेपाली खिलाड़ी बनें। 
इसी महीने वे आईसीसी विश्व क्रिकेट लीग डिवीजन दो 2018 के लिये नेपाली क्रिकेट टीम में चुने गये। लामिछाने को इस प्रतियोगिता में प्लेयर ऑफ़ द टूर्नामेंट का पुरस्कार मिला क्योंकि उन्होंने 6 मैचों में सर्वाधिक 17 विकेट लिये थे।
मार्च 2018 में उन्होंने कैरेबियन प्रीमियर लीग में खेलने के लिये सेंट किट्स एण्ड नेविस पैट्रियॉट्स क्लब के साथ $5000 का अनुबंध किया। 
