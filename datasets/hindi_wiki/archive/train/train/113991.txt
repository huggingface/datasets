किरगिज़ मध्य एशिया में बसने वाली एक तुर्की-भाषी जाति का नाम है। किरगिज़ लोग मुख्य रूप से किर्गिज़स्तान में रहते हैं हालाँकि कुछ किरगिज़ समुदाय इसके पड़ौसी देशों में भी मिलते हैं, जैसे कि उज़्बेकिस्तान, चीन, ताजिकिस्तान, अफ़्ग़ानिस्तान और रूस।
तुर्की भाषाओँ में 'किरगिज़' का मतलब 'चालीस' होता है। माना है कि किर्गिज़ियों के चालीस क़बीले थे, जिस से उनका यह नाम पड़ा है। माना जाता है कि प्राचीनकाल में किरगिज़ लोगों के पूर्वज तूवा और साइबेरिया की येनिसेई नदी के किनारे रहते थे। पास में मंगोलिया और मंचूरिया में बसने वाले ख़ितानी लोगों ने इन पर बड़े हमले किये लेकिन किर्गिज़ियों के चालीस क़बीले डटे रहे। वक़्त के साथ वे फैलकर मध्य एशिया के अन्य क्षेत्रों में पहुँचे। माना जाता है कि आधुनिक किरगिज़ लोग उन प्राचीन येनिसेई किरगिज़ और मध्य एशिया में रहने वाले शक, हूण और अन्य जातियों का मिश्रण हैं। 7वीं से लेकर 12वीं शताब्दी के मुस्लिम और चीनी सूत्रों के अनुसार किर्गिज़ियों की आँखें अक्सर नीली और हरी हुआ करती थीं और उनके बाल अक्सर लाल हुआ करते थे, लेकिन वर्तमान में ऐसा नहीं है, यानी कि आधुनिक किरगिज़ उस प्राचीन जाति और अन्य जातियों का मिश्रण हैं।
किरगिज़ लोगों की कथाओं में मनास नाम के एक नायक की अहम भूमिका है जिसने किरगिज़ साम्राज्य को बढ़ाने का काम किया और किर्गिज़ियों को अपने शत्रुओं से सुरक्षित रखा। ख़ास मौक़ों पर 'मनासची' नाम के कथाकार मनास की गाथा गाकर सुनाया करते हैं।
किर्गिज़स्तान के जुमगल ज़िले के पुरुषों का जब अध्ययन किया गया तो देखा गया कि उनमें से 63% का पितृवंश समूह आर1ए था। एशिया में यह हिंद-यूरोपी भाषाएँ बोलने वालों में पाया जाता है और बहुत से उत्तर भारतीयों और रूसियों का भी यही पितृवंश है। बहुत से ताजिकी आदमियों में पितृवंश समूह ऍन की ऍन3 शाखा भी मिली है, जो इनके साइबेरिया से होने का संकेत है।
येनिसेई क्षेत्र से फैलकर किरगिज़ आधुनिक चीन के शिंजियांग प्रांत के उइग़ुर इलाक़े के भी मालिक बन गए। इस विशाल क्षेत्र पर उनका राज 200 साल तक रहा लेकिन फिर मंगोल लोगों के दबाव से सिकुड़कर केवल अल्ताई और सायन पर्वतों तक ही सीमित रह गया। जब 13वीं सदी में चंगेज़ ख़ान का मंगोल साम्राज्य उठा तो उसके बेटे ने सन् 1207 में किर्गिज़स्तान पर आसानी से क़ब्ज़ा कर लिया। फिर किरगिज़ लोग 14वीं सदी तक मंगोल साम्राज्य का हिस्सा रहे। 18वीं सदी के बाद यहाँ रूसी प्रभाव बढ़ा और सोवियत संघ के बनाने के बाद किर्गिज़स्तान उसका हिस्सा बन गया। 20वीं सदी के अंत में सोवियत संघ बिखर गया और किर्गिज़स्तान एक स्वतन्त्र राष्ट्र बना।
किरगिज़ लोग अधिकतर सुन्नी इस्लाम धर्म के अनुयायी होते हैं। इस्लाम इस क्षेत्र में रेशम मार्ग से आते-जाते अरब व्यापारियों द्वारा पहुँचा। फिर भी बहुत सी इस्लाम से पहले की धार्मिक अवधारणाएँ किरगिज़ समाज में चली आ रही हैं।
