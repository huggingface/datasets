अन्नामी पहाड़ियाँ दक्षिणपूर्वी एशिया के हिन्दचीन क्षेत्र के पूर्वी भाग में एक 1,100 किलोमीटर तक चलने वाली पर्वतमाला है। यह लाओस, वियतनाम और पूर्वोत्तरी कम्बोडिया के एक छोटे इलाक़े पर विस्तृत है। लाओस के सिएंगखुअंग प्रान्त में खड़ा 2,598 मीटर ऊँचा फू बिया इस पर्वतमाला का सबसे ऊँचा शिखर है।
अन्नामी पहाड़ियों में दो भूमीय पारिक्षेत्र आते हैं। एक मौसमी उष्णक्षेत्रीय वन, जिसमें गर्मियों में वर्षा और सर्दियों में शुष्की रहती है। दूसरा अन्नामी पर्वत आर्द्र वन, जो स्वयं दो पारिक्षेत्रों में विभाजित है: दक्षिणी अन्नामी पर्वत आर्द्र वन और उत्तरी अन्नामी पर्वत आर्द्र वन। इन क्षेत्रों में कई ऐसे प्राणी रहते हैं जो केवल यहाँ या समीपी क्षेत्रों में ही मिलते हैं, जैसे कि अन्नामी ख़रगोश, साओला, डूक लंगूर, गौर, चीनी पैंगोलिन और हिन्दचीनी बाघ।
