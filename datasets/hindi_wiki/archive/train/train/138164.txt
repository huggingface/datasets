नराथिवात थाईलैण्ड का एक प्रान्त है। यह दक्षिणी थाईलैण्ड क्षेत्र में मलय प्रायद्वीप में स्थित है। दक्षिण में इसकी सीमाएँ मलेशिया के केलंतन राज्य से लगती हैं और पूर्व में यह थाईलैण्ड की खाड़ी से तटवर्ती है।
"नराथिवात" संस्कृत के "नर + अधिवास" का थाई भाषा रूप है। मलय भाषा में इसे "मेनारा" बुलाया जाता था जो अरबी भाषा के मीनार शब्द से उत्पन्न है और मलेशिया में अब भी इसे इस नाम से बुलाया जाता है।
नराथिवात थाईलैण्ड के उन केवल चार प्रान्तों में से एक है जिसमें मुस्लिम समुदाय बहुसंख्यक है। स्थानीय आबादी 82% मुस्लिम और 17.9% बौद्ध धर्मी है। लगभग 80.4% लोग अपनी मातृभाषा के रूप में पत्तानी मलय भाषा बोलते हैं। सांस्कृतिक व जातीय रूप से नराथिवात के मलय मलेशिया के केलंतन मलयों से सम्बन्धित हैं। अधिकतर लोग कृषि और मत्स्योद्योग में लगे हुए हैं।
