पक अरुण ग्रह का एक उपग्रह है। 1985 तक पक वैज्ञानिकों के लिए अज्ञात था और इसके अस्तित्व का तब पता चला जब अरुण के पास से गुज़रते हुए वॉयेजर द्वितीय यान की खींची गयी तस्वीरों में यह नज़र आया। पक का अकार लगभग गोले जैसा है लेकिन पूरा गोला नहीं है। इसपर अंतरिक्ष से गिरे हुए उल्कापिंडों की वजह से बहुत से बड़े गढ्ढे हैं।
पक का अकार गोल-जैसा पर थोड़ा बेढंगा है। इसका औसत व्यास लगभग 162 किमी है, जो अरुण के पांच बड़े उपग्रहों से काफ़ी छोटा है। अरुण के पांच बड़े उपग्रह टाइटेनिआ, ओबेरॉन, ऍरिअल, अम्ब्रिअल और मिरैन्डा हैं, जिनमें से सब से छोटा मिरैन्डा है जिसका व्यास लगभग 471 किमी है। पृथ्वी के चन्द्रमा का व्यास लगभग 3,474 किमी है, यानि की हमारा चन्द्रमा पक से लगभग इक्कीस गुना बड़ा है।
