गैलिलेयो एक अमेरिकी अंतरिक्ष अन्वेषण यान था जो कि बृहस्पति ग्रह का अन्वेषण करता था।
गैलिलेयो अमेरिकी अंतरिक्ष अनुसंधान संस्था नासा द्वारा अंतरिक्ष शटल अटलांटिस से भेजा गया अंतरिक्ष यान था जो हमारे सौर मंडल के सबसे बड़े ग्रह बृहस्पति और उसके प्राकृतिक उपग्रहों का अध्ययन करने के लिए भेजा गया था। यह परिक्रमा करने वाले ऑर्बिटर प्रकार का था।
गैलिलेयो ने बृहस्पति पर अमोनिया के बादल देखे, आयो पर ज्वालामुखी देखे, गैनिमीड और कलिस्टो पर सतह के नीचे खारे समुद्रों के मौजूद होने के संकेत पाए और यूरोपा पर भी ऐसे समुद्र के ताज़ा प्रमाण पाए। इस यान के कार्यकाल के दौरान बृहस्पति पर शूमेकर-लेवी 9 नामक धूमकेतु गिरा और इस घटना का आँखों-देखा हाल उसने पृथ्वी को प्रसारित किया। उसने बृहस्पति के इर्द-गिर्द के हलके उपग्रही छल्लों को परख कर वैज्ञानिकों को यह अंदाज़ा लगाने में मदद की कि यह शायद विभिन्न चंद्रमाओं से उभरती हुई धुल से बने हैं।
18 अक्टूबर 1989 को पृथ्वी से यह यान अंतरिक्ष शटल अटलांटिस के ज़रिये छोड़ा गया था। यह 7 दिसम्बर 1995 को बृहस्पति पहुँच गया। इसने बृहस्पति के वायुमंडल का अध्ययन करने के लिए उसमें एक छोटा यान छोड़ा और बृहस्पति के साथ-साथ उसके चंद्रमाओं का अध्ययन किया। गैलिलेयो का वज़न 2,380 किलोग्राम था। इसके द्वारा वायुमंडल में छोड़ा गया यान पैराशूट के प्रयोग से 153 किलोमीटर तक उतरा, जहाँ उसने 450 प्रति-घंटा तक की रफ़्तार की आंधियाँ झेलीं और तस्वीरें भेजीं और फिर निचले वायुमंडल में अत्यंत गर्मी से पिघल कर ख़त्म हो गया।
पृथ्वी के फ्लाइ बाय के तुरंत बाद इसका हाई गेन एंटिना खराब हो गया और पूरा नही खुला।
1994 में बृहस्पति से शूमेकर-लेवी 9 का टकराव देखा।
21 सितम्बर 2003 को नासा के द्वारा इसका कार्यकाल समाप्त घोषित किया गया। क्योंकि बृहस्पति के चंद्रमाओं में समुद्र और जीवन होने की संभावना है, जिनके लिए इस यान पर मौजूद पृथ्वी से आये कीटाणु ख़तरनाक हो सकते थे, इसलिए इस यान को जान-बूझकर बृहस्पति के वायुमंडल में तेज़ गति से भेजकर, जला कर ध्वस्त कर दिया गया।
