कोशराय राज्य प्रशांत महासागर में स्थित संघीकृत राज्य माइक्रोनेशिया नामक देश के चार राज्यों में से एक राज्य है। इसका मुख्य द्वीप कोशराय है, जिसके नाम पर इस राज्य का नाम रखा गया है और जिसे पहले कुशाए बुलाया जाता था। इस मुख्य द्वीप पर लगभग 5500 लोग बसे हुए हैं। कोशराए द्वीप के अलावा कोशराय राज्य में कई सारे अन्य छोटे द्वीप भी हैं, जिनमें 1500 लोगों की आबादी वाला लेलू द्वीप सबसे महत्वपूर्ण है।
कोशराय द्वीप एक ज्वालामुखीय द्वीप है और कैरोलाइन द्वीपसमूह का पूर्वतम द्वीप है। यह पृथ्वी की भूमध्य रेखा से लगभग 600 किमी उत्तर में स्थित है और क़रीब 110 वर्ग किमी का क्षेत्रफल रखता है। नौका द्वारा समुद्र से देखे जाने पर इसका आकार एक महिला जैसा है, इसलिये इसे "सोती नारी का द्वीप" भी कहा जाता है। द्वीप के इर्द-गिर्द एक मूँगे की रीफ़ है जिसके एक भाग में एक कृत्रिम द्वीप का निर्माण कर के उसपर स्थानीय हवाई अड्डा बनाया गया है।
