रियाद प्रान्त, जिसे औपचारिक अरबी में मिन्तक़ाह​ आर-रियाद कहते हैं, सउदी अरब के मध्य नज्द क्षेत्र में स्थित प्रान्त है। यह जनसँख्या के आधार पर दूसरा सबसे बड़ा प्रान्त है और क्षेत्रफल के हिसाब से भी दूसरा सबसे बड़ा प्रान्त है। सउदी अरब की राष्ट्रीय राजधानी रियाद शहर भी इसी प्रान्त में स्थित है और 75% प्रांतीय आबादी इसी शहर में रहती है। 2004 की जनगणना के अनुसार प्रान्त की 31% आबादी ग़ैर-सउदी विदेशी थे और इनमें से अधिकतर रियाद शहर में ही बसे हुए थे।
'रियाद' को अरबी लिपि में 'رياض‎' लिखा जाता है जिसका अंतिम अक्षर 'ض‎' भारतीय उपमहाद्वीप, अफ़ग़ानिस्तान और ईरान में 'ज़' का उच्चारण रखता है, जबकि अरब देशों में इसका उच्चारण 'द' या 'ध' से मिलता-जुलता किया जाता है। इसलिए इस नगर और प्रान्त के नाम को - 'रियाज़', 'रियाद' और 'रियाध' - तीनों उच्चारणों के साथ पाया जाता है। ठीक यही उच्चारण का अंतर 'रमज़ान' शब्द में भी देखा जाता है जो 'रमज़ान' और 'रमादान' दोनों रूपों में मिलता है।
रियाद प्रान्त नज्द के पठार पर स्थित है और यही सउदी राजपरिवार की गृहभूमि थी। जब 20वीं सदी की शुरुआत में सउदी परिवार ने अरबी प्रायद्वीप के भिन्न भागों को अपने नियंत्रण में लेना शुरू किया तो उन्होंने रियाद से ही अपना विस्तार आरम्भ किया था।
