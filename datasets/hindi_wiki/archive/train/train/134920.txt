मनीष मुंदड़ा फ़िल्म निर्माण कंपनी दृश्यम् फिल्म्स के संस्थापक और फिल्म निर्माता हैं। मनीष ने एक छोटे से अंतराल में बेहतरीन कथ्य वाली फिल्मों के निर्माण के जरिए युवा और नए फिल्मकारों के लिए एक नया मंच उपलब्ध करवाया है। बतौर निर्माता मनीष की फिल्म न्यूटन को 90वें ऑस्कर सम्मान-2018 के लिए सर्वश्रेष्ठ विदेशी भाषा फिल्म की श्रेणी में भारत की ओर से आधिकारिक फिल्म के रूप में एंट्री दी गई है।
मनीष का जन्म बिहार के देवघर जिले में हुआ था। मनीष का बचपन बेहद चुनौतीपूर्ण स्थितियों में गरीबी में बीता। मनीष को अपनी पढ़ाई पूरी करने के साथ-साथ जीतोड़ मेहनत कर धनोपार्जन भी करना पड़ा। मनीष ने देवघर में शुरुआती शिक्षा प्राप्त करने के बाद जोधपुर विश्वविद्यालय से एमबीए किया।मुंदड़ा ने दसवीं कक्षा तक कभी भी नियमित रूप से कक्षा में उपस्थित होकर शिक्षा नहीं ग्रहण की। सड़क की पटरी पर शीतल पेय बेचने और उससे अपने परिवार के गुजारे में मदद की रकम अर्जित करने के बाद ही वो छठे छमासे कक्षा में उपस्थित हो पाते थे। इस रूप में उन्होंने तकरीबन स्वाध्याय से ही शिक्षा ग्रहण की। मुंदड़ा के जीवन में मुसीबतों ने पग-पग पर परीक्षा ली। कठिन परिश्रम के बावजूद मनीष को आर्थिक विपत्ति से पार पाने के लिए अपनी मां का आखिरी बचा जेवर भी गिरवी रखना पड़ा। लेकिन इसके बाद मनीष ने जीवन में तमाम चुनौतियों का सामना करते हुए 19 साल की उम्र में घर छोड़ दिया और जोधपुर से एमबीए की डिग्री हासिल करने के बाद आदित्य बिड़ला समूह में नौकरी शुरू कर दी। लेकिन मनीष का मन फिल्मों में बसता था। पहले उन्होंने सोचा कि मुंबई जाकर फिल्म निर्माण के लिए संघर्ष करें। लेकिन बाद में उन्होंने मेहनत से पूंजी इकट्ठा करने के बाद इस काम में हाथ लगाने का निर्णय किया।
