शक्ति सामंत एक प्रसिद्ध चित्र निर्माता एवं निर्देशक थे।
शक्ति सामंत भारत के सुप्रसिद्ध निर्माता और निर्देशक रहे हैं। शक्ति सामंत का जन्म 13 जनवरी 1926 को पश्चिम बंगाल के वर्धमान में हुआ था। उन्होंने देहरादून और कलकत्ता विश्वविद्यालय से ऊच्च शिक्षा ग्रहण की। 9 अप्रैल 2009 को उन्होंने मुंबई में अंतिम सांस ली। 83 वर्षीय शक्ति सामंत पिछले कुछ दिनों से बीमार चल रहे थे। शक्ति सामंत ने कटी पतंग, अमर प्रेम और आराधना जैसी सुपरहिट फ़िल्मों का निर्माण किया। वो पाँच वर्षों तक फ़िल्म प्रोड्यूसरों के संघ के अध्यक्ष भी रहे।
अपने फिल्मी जीवन के आरंभिक दौर में वो अभिनेता बनना चाहते थे और इसी सपने को लेकर मुंबई आए। उन्हें इसमें तुरंत सफलता नहीं मिली और उन्होंने शिक्षक की नौकरी की। वर्ष 1948 में उन्होंने सहायक निर्देशक के रूप में बॉलीवुड में प्रवेश किया। उनके निर्देशन में बनी पहली फ़िल्म थी बहू जो 1954 में रिलीज़ हुई।
वर्ष 1957 में उन्होंने शक्ति फ़िल्म्स नामक प्रोडक्शन हाउस बनाया। इस प्रोडक्शन हाउस की पहली फ़िल्म हावड़ा ब्रिज थी। शक्ति सामंत ने 43 फीचर फ़िल्मों का निर्देशन किया, जिनमें चाइना टाउन, कश्मीर की कली और एन इवनिंग इन पेरिस जैसी फ़िल्में शामिल थी। उन्हें आराधना, अनुराग और अमानुष की अपार सफलता के बाद फ़िल्मफ़ेयर पुरस्कारों से सम्मानित किया गया था।
