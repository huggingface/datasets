रुपिया इण्डोनेशिया की आधिकारिक मुद्रा है। इसका आईएसओ 4217 कोड IDR है तथा इसे बैंक इण्डोनेशिया द्वारा जारी किया जाता है। रुपिया एक शब्द भारतीय शब्द है जो कि संस्कृत भाषा के रूप्यकम् शब्द से लिया गया है। इण्डोनेशियाई लोग अनौपचारिक रूप से रुपिया के लिये "पेराक" शब्द का भी उपयोग करते हैं, जिसका अर्थ इण्डोनेशियाई भाषा में चांदी होता है। एक इण्डोनेशियाई रुपिया 100 सेन में विभाजित होता है, मगर महंगाई बढ़ने के कारण बैंक इण्डोनेशिया ने सारे सेन के नोट व सिक्के बंद कर दिये हैं।
वर्तमान में रुपिया में 100 से 1000 तक के सिक्के तथा 1000 से 1,00,000 तक के नोट प्रचलन में हैं। जनवरी 2018 के अनुसार US$1 के समतुल्य लगभग 13,400 रुपिया है। इस प्रकार से सबसे बड़ा इण्डोनेशियाई नोट लगभग US$7.45 मूल्य का है।
वर्तमान में 1991 से 2010 के मध्य मुद्रित एल्युमिनियम, कांस्य तथा निकल के सिक्के प्रचलन में हैं। ये सिक्के 50, 100, 200, 500, तथा 1000 रुपियों के हैं। 100 रुपिया से नीचे के सिक्के कम मूल्य के कारण धीरे धीरे बाज़ार से गायब हो गये हैं। 
