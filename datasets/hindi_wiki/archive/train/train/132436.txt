अन्नपूर्णा हिमालय का एक पर्वतीय पुंजक है जिसमें एक आठ हज़ारी, 13 7,000 मीटर से ऊँचे और 16 6,000 मीटर से ऊँचे पर्वत हैं। यह पुंजक 55 किमी लम्बा है और उत्तर-मध्य नेपाल में स्थित है। यह पश्चिम में काली गण्डकी तंगघाटी, उत्तर व पूर्व में मर्श्यान्गदी नदी और दक्षिण में पोखरा घाटी द्वारा घिरा हुआ है। इसका सर्वोच्च पर्वत अन्नपूर्णा 1 मुख्य है जो समुद्रतल से 8,091 मीटर ऊँचा है और विश्व का 10वाँ सबसे ऊँचा पर्वत है।
ऐतिहासिक रूप से अन्नपूर्णा पुंजक की चोटियाँ पर्वतारोहियों के लिए विश्व के सबसे ख़तरनाक शिखरों में आती हैं, हालांकि 1990 के बाद कंचनजंघा पर अधिक मृत्यु दर रहा है। मार्च 2012 तक अन्नपूर्णा 1 मुख्य को 191 बार चढ़ा जा चुका था और पर्वत पर 61 लोग मारे जा चुके थे। यह सफल चढ़ाई और मृत्युओं का अनुपात किसी भी अन्य आठ-हज़ारी पर्वत से अधिक है। अक्तूबर 2014 में बर्फ़ीले तूफ़ानों और हिमस्खलन में अन्नपूर्णा क्षेत्र में 39 लोगों की जाने गई।
