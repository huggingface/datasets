कालिमंतान दक्षिणपूर्व एशिया के बोर्नियो द्वीप के उस भाग को कहते हैं जो इंडोनेशिया के अधीन है। इंडोनेशियाई भाषा में पूरे बोर्नियो को कालिमंतान कहते हैं।
"कालिमंतान" शब्द इंडोनेशियाई में संस्कृत से आया है और यह "कालमंथन" का एक रूप है जिसे "खौलता हुआ गरम" के अर्थ के साथ लिया जाता है। बोर्नियो को स्थानीय लोग इसी नाम से पुकारते आये हैं और द्वीप के लिये "बोर्नियो" का प्रयोग वास्तव में यूरोप की उपनिवेशी शक्तियों ने आरम्भ किया था।
द्वीप का 73% भाग इण्डोनेशिया में आता है और पाँच प्रान्तों में विभाजित है: मध्य कालिमंतान, पूर्व कालिमंतान, उत्तर कालिमंतान, दक्षिण कालिमंतान और पश्चिम कालिमंतान। मलेशिया की सम्प्रभुत्ता वाला भाग तीन हिस्सों में विभाजित है: साबाह राज्य, सारावाक राज्य और लबूअन संघीय क्षेत्र। इनके अलावा ब्रूनेई देश भी इसी द्वीप के उत्तरी भाग में स्थित है। इण्डोनेशियाई भाग का क्षेत्रफल 5,44,150 वर्ग किमी है। यह एक विशाल क्षेत्र है, जो तुलना के लिये भारत के उत्तर प्रदेश व मध्य प्रदेश राज्यों को मिलाकर बनता है।
