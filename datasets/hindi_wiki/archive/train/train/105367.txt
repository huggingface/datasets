ओम थानवी हिंदी भाषा के एक लेखक, वरिष्ठ पत्रकार, संपादक तथा आलोचक हैं। थानवी वर्तमान में पत्रिका समाचार पत्र समूह के सलाहकार सम्पादक हैं और इससे पूर्व हिंदी के प्रमुख दैनिक अख़बार जनसत्ता के संपादक रह चुके हैं। इनकी चर्चित कृति संस्मरण विधा में लिखी गयी किताब "मुअनजोदड़ो" है।
ओम थानवी का जन्म 1 अगस्त 1957 को राजस्थान के जोधपुर जिले के फलोदी नामक क़स्बे में हुआ। इनके पिता एक शिक्षक थे।
थानवी नेअपनी पढ़ाई पूरी करने के बाद, 1978 में राजस्थान के जयपुर से निकलने वाले पत्रिका समूह के साप्ताहिक पत्र 'इतवारी' से अपने पत्रकार जीवन की शुरूआत की। इसके बाद वे इस 'इतवारी' नामक पत्र के संपादक भी बने। साल 1980 से 1989 तक इन्होने राजस्थान पत्रिका में कार्य किया। इसके बाद ये एक्सप्रेस समूह के हिंदी दैनिक जनसत्ता से जुड़े और बतौर पत्रकार, स्थानीय संपादक, और संपादक की भूमिकाओं का निर्वाह करते हुए अगले छब्बीस वर्षों तक  इस अखबार से जुड़े रहे।
जनसत्ता से अलग होने के बाद थानवी ने देश के प्रसिद्ध विश्वविद्यालय जवाहरलाल नेहरू विश्वविद्यालय में विज़िटिंग प्रोफ़ेसर के रूप में सेंटर फ़ॉर मीडिया स्टडीज़ में अध्यापन का कार्य भी किया।
साहित्य, कला, सिनेमा, पर्यावरण, पुरातत्त्व, स्थापत्य और यात्राओं में थानवी की गहन रुचि है और ये मेक्सिको, मिस्र, कनाडा, संयुक्त राज्य अमेरिका, इंगलैंड, जापान, फ्रांस, जर्मनी, इटली, स्पेन, स्विटजरलैंड, ऑस्ट्रिया, नीदरलैंड, फिनलैंड, स्वीडन, पोलैंड, चेक गणराज्य, बेल्जियम, रोमानिया, थाईलैंड, आर्मेनिया, बेलारूस, चीन, ब्राजील, मलेशिया, ट्यूनिशिया, मोरक्को, पेरू, केन्या, इथियोपिया, सिंगापुर, गयाना, त्रिनिदाद एवं टोबेगो, सूरीनाम, श्रीलंका, अफगानिस्तान, पाकिस्तान, बांग्लादेश, तुर्की, ग्रीस और क्यूबा आदि अनेक देशों की यात्राएं कर चुके हैं।
पत्रकारिता के लिए थानवी को भारत के राष्ट्रपति द्वारा सम्मानित किया जा चुका है। इनकी प्रसिद्ध कृति 'मुअनजोदड़ो' के लिए इन्हें शमशेर सम्मान, सार्क लिटरेरी एवार्ड, तथा बिहारी पुरस्कार प्राप्त हुआ।
अन्य सम्मान:
