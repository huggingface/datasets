गान्चे ज़िला​, जिसे घान्चे ज़िला और घान्छे ज़िला भी उच्चारित किया जाता है, पाक-अधिकृत कश्मीर के गिलगित-बलतिस्तान क्षेत्र का एक ज़िला है। इसकी राजधानी खपलू है। गान्चे ज़िला गिलगित-बालतिस्तान का पूर्वतम ज़िला है और इसकी पूर्वी सीमा सियाचिन हिमानी से लगती है।
गान्चे में तिब्बती मूल के बलती व लद्दाख़ी लोग रहते हैं। सांस्कृतिक रूप से यह भारत के लद्दाख़ क्षेत्र का भाग है, हालांकि यहाँ के अधिकतर लोग धार्मिक दृष्टि से मुस्लिम हैं। यहाँ अधिकतर बलती भाषा बोली जाती है जो लद्दाख़ी भाषा के क़रीब है और अक्सर तिब्बती भाषा की उपभाषा समझी जाती है।
गान्चे का मौसम बहुत सर्द है और सर्दियों में यहाँ का तापमान -20 °सेंटीग्रेड से भी नीचे चला जाता है। पाकिस्तान द्वारा नियंत्रित सभी क्षेत्रों में से यहाँ का तापमान सबसे कम है। श्योक नदी के किनारे विस्तृत खपलू वादी इस ज़िले का मुख्य आबादी-केंद्र है। खपलू से होते हुए मार्ग हुशे वादी को जाता है और वहाँ भी एक महत्वपूर्ण बस्ती है।
