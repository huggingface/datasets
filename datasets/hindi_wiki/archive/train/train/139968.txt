तिहामाह या तिहामा अरबी प्रायद्वीप का लाल सागर के साथ लगने वाला एक बारीक़ तटवर्ती क्षेत्र है जो आधुनिक सउदी अरब और यमन के देशों में आता है। बड़े अर्थ में तिहामाह अक़ाबा की खाड़ी से लेकर बाब अल-मनदेब जलडमरू तक विस्तृत है लेकिन अक्सर यह नाम केवल उस क्षेत्र के दक्षिण आधे भाग को लगाया जाता है, जो जद्दाह से शुरू होकर दक्षिण में असीर प्रान्त और यमन के पश्चिम में आता है।
तिहामाह के अधिक भाग में रेत के टीले और मैदान फैले हुए हैं। इसका अधिकतर भाग शुष्क है हालांकि कहीं-कहीं पर नख़लिस्तान भी मिलते हैं। यमन के अल-हुदैदाह, मोख़ा और ज़बीद तथा सउदी अरब के जाज़ान, अल-क़ुनफ़ुदाह​, बारिक़ और अल-लीथ़​ इस क्षेत्र में स्थित कुछ महत्वपूर्ण शहर हैं। तिहामाह का अधिकतर तट आने वाली नौकाओं के लिए ख़तरनाक है और इसपर बहुत कम बंदरगाहें हैं ।
आधुनिक काल में तिहामाह को तीन हिस्सों में विभाजित किया जाता है जिनका नाम उनसे पूर्व में स्थित अंदरूनी क्षेत्रों पर पड़ा है। सबसे उत्तर में हिजाज़ से पश्चिम में तिहामत अल-हिजाज़ है, उस से दक्षिण में असीर क्षेत्र से लगा हुआ तिहामत असीर है और सबसे नीचे तिहामत अल-यमन है। मध्य और दक्षिणी क्षेत्र अरबी प्रायद्वीप के तटवर्ती कोहरा रेगिस्तान का हिस्सा है।
तिहामाह दुनिया के सबसे गर्म क्षेत्रों में से एक है। गर्मियों में अल-हुदैदाह का तापमान 43 सेंटीग्रेड का हो सकता है और दोपहर के 12 बजे यहाँ नमी का स्तर 40-60% के आसपास रहता है। बाहर से आये लोग ऐसे मौसम में बहुत घुटन महसूस करते हैं। 'तिहामाह' शब्द का अर्थ ही 'गरम धरती' होता है। इस क्षेत्र के कुछ भागों में मानसून साल में दो बार बारिश लाता है - मार्च-अप्रैल में माध्यम बारिश और फिर जुलाई से सितम्बर में अधिक बारिश।
