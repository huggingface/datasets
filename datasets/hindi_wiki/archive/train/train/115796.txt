कैम्ब्रिज के राजकुमार जॉर्ज, जन्म: 22 जुलाई 2013) राजकुमार विलियम, कैम्ब्रिज के ड्यूक और उनकी पत्नी कैथरीन, कैम्ब्रिज की डचेस, के पुत्र और इसके साथ ही चार्ल्स, वेल्स के राजकुमार और उनकी पहली दिवंगत पत्नी डायना, वेल्स की राजकुमारी के एकमात्र पोते हैं। यह अपनी परदादी एलिजाबेथ II के पश्चात ब्रिटिश राजगद्दी के उत्तराधिकारियों की पंक्ति में अपने दादा और पिता के पश्चात तीसरे स्थान पर हैं।
राजकुमार विलियम अपनी पत्नी की गर्भावस्था के अंतिम दौर में दो सप्ताह के अवकाश पर थे, जो रक्षा मंत्रालय द्वारा सेना के कर्मचारियों को प्रदान किया जाता है। 22 जुलाई 2013 की सुबह डचेस को शुरुआती प्रसव वेदना के साथ सेंट मैरी अस्पताल में भर्ती किया गया। राजकुमार जॉर्ज का जन्म ब्रिटिश समय के अनुसार शाम चार बजकर 24 मिनट पर हुआ और जन्म के समय उनका वजन आठ पाउण्ड छह औंस था। डचेज़ ने बच्चे को अस्पताल के प्राइवेट लिंडो विंग में जन्म दिया तब उनके पति उनके साथ ही थे। इसी स्थान पर डायना ने क्रमशः 1982 और 1984 में अपने बेटों राजकुमार विलियम और राजकुमार हैरी को जन्म दिया था। नवजात बच्चे ने महारानी के पूर्व प्रसूतिशास्री मार्कस सेटचेल की देखरेख में जन्म लिया था।
राजकुमार का पूरा नाम और शैली है: हिज़ रॉयल हायनेस प्रिंस जॉर्ज ऑफ़ कैम्ब्रिज। ये 16 राष्ट्रमंडल क्षेत्रों के सिंहासनों के उत्तराधिकारियों की पंक्ति में तीसरे स्थान पर हैं। राजगद्दी के वारिसों की सूची में जॉर्ज अपने दादा और पिता के पश्चात आते हैं।
महाराजा जॉर्ज पंचम द्वारा 1917 में और महरानी एलिजाबेथ द्वितीय द्वारा 2012 में जारी किए गए पत्र पेटेंट के अंतर्गत जॉर्ज ब्रिटिश राजकुमार हैं और अपने नाम के आगे सम्मान बोधक शब्द रॉयल हायनेस शैली के हकदार हैं।

