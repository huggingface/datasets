कामेट पर्वत, भारत के गढ़वाल क्षेत्र में नंदा देवी पर्वत के बाद सबसे ऊंचा पर्वत शिखर है। तह 7,756-मीटर ऊंचा है। यह उत्तराखंड राज्य के चमोली जिला में तिब्बत की सीमा के निकट स्थित है। यह भारत में तीसरा शबसे ऊंचा शिखर है । विश्व में इसका 29वां स्थान है। कामेट शिखर को ज़ांस्कर शृंखला का भाग और इसका सबसे ऊंचा शिखर माना जाता है। यह हिमालय की मुख्य शृंखला के उत्तर में सुरु नदी एवं ऊपरी करनाली नदी के बीच स्थित है। देखने में यह एक विशाल पिरामिड जैसा दिखाई देता है, जिसके चपटे शिखर पर दो चोटियां हैं।
कामेट शिखर का नाम अंग्रेजी भाषा का नहीं, बल्कि तिब्बती भाषा के शब्द ‘कांग्मेद’ शब्द के आधार पर रखा गया है। इसीलिये इसे कामेट भी कहा जाटा है। तिब्बती लोग इसे कांग्मेद पहाड़ कहते हैं। कामेट पर्वत तीन प्रमुख हिमशिखरों से घिरा है। इनके नाम अबी गामिन, माना पर्वत तथा मुकुट पर्वत हैं। कामेट शिखर के पूर्व में स्थित विशाल ग्लेशियर को पूर्वी कामेट ग्लेशियर कहते हैं और पश्चिम में पश्चिमी कामेट ग्लेशियर है।
कामेट को तीन प्रधान पड़ोसी घेरे हुए हैं:
इन तीनों के अलावा कई अन्य साथी शिखर जैसे माना NW, 7092 मी. पॉइंट 6977 मी, देवबन, 6855 मी. एवं बिधान पर्वत, 6519 मी. भी कामेट के निकटवर्ती हैं।
कामेट पर्वत के पश्चिम में पश्चिमी कामेट हिमनद और पूर्व में पूर्वी कामेट और रायकाना हिमनद हैं। पश्चिमी कामेट हिमनद की शाखाएं कामेट, अबी गामिन और मुकुट पर्बत के पश्चिमी तराई क्षेत्र तक जाते हैं। पूर्वी कामेट हिमनद कामेट और माना के पूर्वी ओर से आगे तक फैला हुआ है। रायखाना हिमनद मीड कोल सैडल के पूर्वी ओर से आरंभ होकर अबी गामिन के पूर्व में पूर्वी कामेट हिमनद से मिल जाता है। पश्चिमी हिमनद सरस्वती नदी का स्रोत है और पूर्वी हिमनद धौलीगंगा नदी का स्रोत है। ये दोनों ही नदियां चमोली जिला की प्रधान नदी, अलकनंदा नदी की सहायक नदियां हैं।
पर्वतारोही कामेट पर्वत के निकटवर्ती पूर्वी तथा पश्चिमी कामेट ग्लेशियरों से होकर ही शिखर की ओर चढ़ते हैं। इस मार्ग में कई जगह ऐसे पहाड़ हैं, जैसे बहुत ऊंची चट्टानी दीवार हो, जबकि कई जगह बहुत संकरा और काफी तिरछा मार्ग है। वहां बर्फ पर बहुत फिसलन होती है, लेकिन रस्सियों की सहायता से पर्वतारोही आगे बढ़ते हैं। इस पीक पर चढ़ने के प्रयास 1855 में आरम्भ हुए थे, किन्तु 1931 में पहली बार इस शिखर पर एक ब्रिटिश टीम ने सफलता प्राप्त की थी। उस अभियान का नेतृत्व फ्रेंक स्मिथ ने किया था। टीम में शिखर तक पहुंचने वाले अन्य लोग एरिक शिप्टन, होल्सवर्थ और लेवा शेरपा थे। कामेट शिखर पर दूसरी विजय दार्जिलिंग में स्थित हिमालय पर्वतारोहण संस्थान के अभियान को मिली थी। यह अभियान मेजर नरेन्द्र जुयाल के नेतृत्व में 1955 में सफल हुआ था। दार्जिलिंग का हिमालय पर्वतारोहण संस्थान पर्वतारोहण का प्रशिक्षण केन्द्र है। पर्वतारोही पहले ऐसे संस्थान से बेसिक और एडवांस कोर्स करते हैं। 2009 जुलाई माह में हरियाणा के माउंटेनियरिंग एवं एलाइड स्पोर्ट्स एसोसिएशन के अभियान के सदस्यों ने कामेट शिखर पर विजय की।
