मद्रास शेयर बाज़ार भारत के चेन्नई शहर में स्थित एक शेयर बाज़ार है। सन् 1937 में स्थापित होने वाला यह शेयर बाज़ार भारत का चौथा और दक्षिण भारत का पहला शेयर बाज़ार था। 2001 में इसमें 30.9 अरब रुपयों की ख़रीद-बिक्री हुई जो भारत के मुख्य बम्बई शेयर बाज़ार और भारत के राष्ट्रीय शेयर बाज़ार के लेनदेन का केवल 3.5% था।
1996 में म॰शे॰बा॰ का पूर्ण कम्प्यूटरीकरण कर दिया गया और उसपर चेन्नई-भर की 120 दलाल कम्पनियाँ सक्रीय हो गई। इस शेयर बाज़ार में 1,785 कम्पनियाँ पंजीकृत हैं जिनके शेयर ख़रीदे-बेचे जा सकते हैं। यहाँ रोज़ाना 10 बजे सुबह से 3:30 बजे दोपहर तक व्यापार चलता है।
