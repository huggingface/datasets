हिमालय की गोद में 1965 में बनी हिन्दी भाषा की फिल्म है जिसके निर्देशक विजय भट्ट हैं और निर्माता शंकरभाई भट्ट। फ़िल्म में मुख्य भूमिका मनोज कुमार, माला सिन्हा और शशि कला ने निभाई है। इस फ़िल्म को 1965 में फ़िल्मफ़ेयर सर्वश्रेष्ठ फ़िल्म पुरस्कार से नवाज़ा गया था।
सुनील मेहरा लंदन से अपनी डाक्टरी की पढ़ाई पूरी कर अपनी साथी नीता के साथ हवाई जहाज़ से भारत वापस आ रहा है कि तभी एक मुसाफ़िर को दिल का दौरा पड़ जाता है। सुनील हवाई जहाज़ के चालक को कहीं नज़दीक ही उतरवाने की सलाह देता है और हवाई जहाज़ हिमालय में एक छोटी सी हवाई पट्टी पर उतार दिया जाता है। सुनील उतर कर आस-पास अस्पताल की तलाश में निकलता है तो उसे लाखन के डाकुओं का गिरोह मिलता है जो उसे लूटकर खाई में फेंक देता है। उस गांव की एक लड़की फुलवा जब अपनी दोस्तों के साथ कहीं जा रही थी तो उसे ज़ख़्मी हालत में पड़ा हुआ सुनील मिलता है जिसे वह अपने घर ले आती है और गांव के घोघड़ बाबा से इलाज करवाती है जो उसे यह सलाह देता है कि अगर वह दवाई खायेगी तो मरीज़ ठीक हो जायेगा। धीरे-धीरे अपने आप सुनील ठीक हो जाता है लेकिन फुलवा इसका श्रेय घोघड़ बाबा को देती है। ठीक होने के बाद सुनील वापस शहर चला जाता है और एक दिन फुलवा अपने बापू को लेकर शहर पहुँचती है क्योंकि उसके गांव में भयंकर बीमारी फैली हुयी है। सुनील उसके बापू को ठीक कर देता है और फिर उसे पता चलता है कि उनके गांव में तो कोई डॉक्टर है ही नहीं। सुनील उसके गांव में जाकर एक अस्पताल खोलने का मन बना लेता है तो उसके पिता, जो उस रेंज के डी आय जी हैं उसे सचेत करते हैं कि वह कई सालों से एक डाकू लाखन के पीछे पड़े हैं, इसलिए गांव में वह यह न बताये कि वह किसका बेटा है।गांव में आकर शुरु में घोघड़ बाबा के ग़ुर्गे उसे गांव वालों के सामने बेइज़्ज़त करते हैं लेकिन जैसे ही वह गांव के लोगों का उपचार शुरु करता है तो सब उसके साथ हो लेते हैं। उसकी फ़िक्र में उसके माता-पिता नीता को गांव में भेजते हैं कि शायद वह उसको वापस रिझा लाये लेकिन सुनील नीता से भी उसके साथ काम करने का प्रस्ताव रखता है। कुछ दिन तो नीता उसके साथ काम करती है लेकिन वहाँ के बुरे हालात को देखकर नीता वापस चली जाती है और उनका रिश्ता भी टूट जाता है। वह फुलवा से प्रेम भी करने लगता है। फ़िल्म के अंत में सुनील और फुलवा का मिलन दिखाया गया है।
इस फ़िल्म का संगीत दिया है कल्याणजी-आनन्दजी ने और उनके सहायक हैं लक्ष्मीकांत प्यारेलाल। इस फ़िल्म के तीन गीतकार हैं आनन्द बख़्शी, इन्दीवर एवं क़मर जलालाबादी।
बॉक्स ऑफ़िस पर यह फ़िल्म "सुपर हिट" और 1960 के दशक की 20 सबसे बड़ी फ़िल्मों में से एक घोषित हुयी।
