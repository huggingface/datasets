गैनिमीड हमारे सौर मण्डल के पाँचवे ग्रह बृहस्पति का सब से बड़ा उपग्रह है और यह पूरे सौर मंडल का भी सब से बड़ा चन्द्रमा है। इसका व्यास 5,268 किमी है, जो बुध ग्रह से भी 8% बड़ा है। इसका द्रव्यमान भी सौर मंडल के सारे चंद्रमाओं में सबसे ज़्यादा है और पृथ्वी के चन्द्रमा का 2.2 गुना है।
गैनिमीड को अंग्रेज़ी में "Ganymede" लिखा जाता है। गैनिमीड प्राचीन यूनानी धार्मिक कथाओं का एक पात्र था जो यूनानी धर्म के देवों को शराब परोसता था ।
गैनिमीड लगभग बराबर मात्रा के पत्थर और पानी की बर्फ़ का बना हुआ है और इसके केन्द्रीय भाग में पिघला हुआ लोहा है। इस पिघले लोहे की वजह से गैनिमीड सौर मंडल का इकलौता चन्द्रमा है जिसका अपना चुम्बकीय गोला है। वैज्ञानिकों का मानना है कि इसकी सतह के क़रीब 200 किमी नीचे दो बर्फ़ीली पर्तों के दरमयान एक पानी का महासागर है। इसकी सतह में हल्के और गाढ़े रंग के क्षेत्र देखे जा सकते हैं। माना जाता है के हल्के रंग के क्षेत्रों में नई बर्फ़ की मात्रा अधिक है और इन इलाक़ों में खाईयाँ और चट्टानें मौजूद हैं जिनकी वजह बृहस्पति के भयंकर गुरुत्वाकर्षण से पैदा हुए ज्वारभाटा बल द्वारा की गयी उथल-पुथल को बताया जाता है। गाढ़े रंग की सतह की उम्र बहुत पुरानी लगती है और अनुमान है कि इस पर जगह-जगह पर उल्कापिंडों के गिरने से प्रहार क्रेटर बनाने के सिवाय यह पिछले 4 अरब सालों में ज़्यादा नहीं बदली।
गैनिमीड का अपना पतला-सा वायुमंडल है जिसमें अधिकतर आक्सीजन के तीन भिन्न रूप हैं - आक्सीजन के परमाणु, आणविक आक्सीजन और ओज़ोन । इस वायुमंडल में कम मात्रा में हाइड्रोजन गैस भी मौजूद है।
सन्दर्भ त्रुटि: "lower-alpha" नामक सन्दर्भ-समूह के लिए टैग मौजूद हैं, परन्तु समूह के लिए कोई टैग नहीं मिला। यह भी संभव है कि कोई समाप्ति टैग गायब है।
