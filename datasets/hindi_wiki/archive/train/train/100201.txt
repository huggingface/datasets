पॉल विलियम वॉकर IV एक अमेरिकी अभिनेता थे। इन्होंने 25 से ज्यादा फ़िल्मों में काम किया था। 1999 में हिट फ़िल्म वार्सिटी ब्लूज़ द्वारा इन्हें ख्याति प्राप्त हुई। इन्हें सबसे अधिक इनकी द फ़ास्ट एंड द फ़्यूरियस फ़िल्म शृंखला में ब्रायन ओ'कॉनर की निभाई गई भूमिका के लिए जाना जाता है। इन्होंने ऐट बिलो, इनटू द ब्ल्यू, सीज़ ऑल दैट और टेकर्स जैसी सफ़ल फ़िल्मों में भी काम किया था। वॉकर नैशनल ज्यॉग्रैफिक चैनल की शृंखला एक्सपीडिशन ग्रेट वाइट में भी नज़र आए थे। 30 नवम्बर, 2013, को 40 वर्ष की उम्र में एक कार दुर्घटना में वॉकर की मृत्यु हो गयी।
वॉकर का जन्म 12 सितम्बर, 1973 को चॅरिल और पॉल विलियम वॉकर III के घर ग्लेनडेल, कैलिफ़ोर्निया, में हुआ था। इनकी माता पेशे से फ़ैशन मॉडल और पिता सीवर ठेकेदार थे। इनका पालन पोषण लॉस एंजिल्स काउंटी के सैन फर्नांडो वैली क्षेत्र में हुआ। इनकी वंशावली आयरिश, अंग्रेज़ी और जर्मन थी। इनके दादा पेशेवर मुक्केबाज़ "आयरिश बिली वॉकर" थे। इनके परिवार ने इन्हें चर्च ऑफ़ जीसस क्राइस्ट ऑफ़ लेटर–डे सेंट्स के सदस्य के रूप में परवरिश की। विलेज क्रिश्चियन स्कूल से इन्होंने अपनी स्कूली शिक्षा प्राप्त की थी। हाई स्कूल के पश्चात इन्होंने कई सामुदायिक कॉलेजों में शिक्षा ग्रहण की जिसमें इनका मुख्य विषय समुद्री जीवविज्ञान था।
नवम्बर 30, 2013, की दोपहर 3:30 बजे वॉकर और उनका मित्र, जिसकी पहचान वॉकर की चैरिटी रीच आउट वर्ल्डवाइड के आयोजकों द्वारा रॉजर रोड्स के रूप में की गई, चैरिटी के एक आयोजन से वापस जा रहे थे। रोड्स की लाल रंग की पोर्श क्रेर्रा जीटी गाड़ी में आयोजन छोड़ने के कुछ समय पश्चात ही रोड्स, जो कि गाड़ी चला रहे थे, ने नियंत्रण खो दिया और गाड़ी वेलेंशिया, सैंटा क्लैरिटा, में बिजली के खम्भे और पेड़ से जा टकराई और वो गाडी इतनी ज़ोर से टकराई की वह गाडी 1 फ़ीट के डब्बे में परावर्तित हो गई। लॉस एंजिल्स काउंटी शेरिफ विभाग ने दोनों को मौके पर ही मृत घोषित कर दिया। विभाग के अनुसार तेज़ गति दुर्घटना में एक कारक थी।
