सूझोऊ जनवादी गणराज्य चीन के पूर्वी भाग में स्थित जिआंगसु प्रांत का एक मुख्य शहर है। यह शंघाई के पड़ौस में यांग्त्से नदी की डेल्टा के क्षेत्र में ताइहू झील के किनारे स्थित है। यह चीन की प्रशासन प्रणाली के अनुसार एक उपप्रांतीय शहर का दर्जा रखता है। सन् 2010 की जनगणना में इसके पूरे क्षेत्र की आबादी 1 करोड़ अनुमानित की गई थी जिनमें से लगभग 40 लाख शहरी इलाक़े में बसे हुए थे।
सूझोऊ की स्थापना 514 ईसापूर्व में हुई थी और यह 2,500 साल का इतिहास रखता है। इस शहर की नहरें, पगोडा, पत्थर के पुल और बाग़-बग़ीचे इसे चीन के सबसे बड़े पर्यटक स्थलों में से एक बनाते हैं। चीन के सोंग राजवंश के ज़माने से यह चीन के रेशम कारोबार का भी एक प्रमुख केंद्र रहा है।
औपचारिक रूप से सूझोउ को आर्द्र अर्ध-कटिबन्धीय जलवायु क्षेत्र माना जाता है। गर्मियाँ लम्बी, बहुत गर्म और नम होती हैं। जुलाई में तापमान 35 °सेंटीग्रेड तक जा सकता है। सर्दियों में साइबेरिया से सर्द हवाएँ तापमान शून्य से नीचे गिरा देती हैं और कभी-कभी बर्फ़ गिर सकती है।
सूझोऊ अपनी चीनी नौटंकी, दस्तकारी, चित्रकारी, रेशम और खान-पान के लिए प्रसिद्ध है।

