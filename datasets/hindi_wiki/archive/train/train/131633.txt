सुकेंद्रिक या युकेरियोट एक जीव को कहा जाता है जिसकी कोशिकाओं में झिल्लियों में बंद असरल ढाँचे हों। सुकेंद्रिक और अकेंद्रिक कोशिकाओं में सबसे बड़ा अंतर यह होता है कि सुकेंद्रिक कोशिकाओं में एक झिल्ली से घिरा हुआ केन्द्रक होता है जिसके अन्दर आनुवंशिक सामान होता है। जीवविज्ञान में सुकेंद्रिक कोशिकाओं वाले जीवों के टैक्सोन को 'सुकेंद्रिक' या 'युकेरियोटी' कहते हैं।
यूनानी भाषा में 'यु' का मतलब 'अच्छा' और 'केरी' का मतलब 'बीज' या 'गरी' होता है। युकेरियोट कोशिकाओं में एक स्पष्ट केंद्र होता है इसलिए उन्हें 'अच्छा बीज' या 'युकेरियोट' कहा जाता है। संस्कृत और यूनानी दोनों हिन्द-यूरोपीय भाषाएँ हैं, इसलिए उनमें बहुत से सजातीय शब्द हैं। यही सजातीयता 'यु-सु' में है।
