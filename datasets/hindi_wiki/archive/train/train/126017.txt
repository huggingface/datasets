चिआंग दक्षिणी चीन में बसने वाली एक जाति है। तिब्बती-बर्मी भाषा-परिवार की सदस्य चिआंग भाषाएँ बोलने वाले यह लोग अधिकतर सिचुआन प्रान्त के उत्तर-पश्चिमी भाग में रहते हैं। सन् 2000 में इनकी जनसँख्या क़रीब 2 लाख अनुमानित की गई थी। चिआंग लोग पहाड़ी इलाक़ों में झाई नामक गाँवों में रहते हैं।
चिआंग समाज मातृवंशी होता है, यानि माता परिवार का नेतृत्व करती है और वंश उसी के नाम से चलता है। जब कोई पुरुष किसी स्त्री से विवाह करना चाहता है तो कोई औपचारिक समारोह नहीं होता। वह उस स्त्री के खेतों पर काम शुरू करता है और धीरे-धीरे उसके परिवार में सम्मिलित हो जाता है। कभी-कभी विवाह से पहले उनके बच्चे भी हो जाते हैं। आजकल पितृवंशी हान चीनी समुदाय के प्रभाव से यह सामाजिक व्यवस्था बदल रही है।
ज़्यादातर चिआंग लोग अपने पारम्परिक धर्म में आस्था रखते हैं जिसमें बहुत से देवी-देवता हैं और जिसमें सफ़ेद रंग के पत्थरों को शुभ माना जाता है। इन शिलाओं को सूर्यदेव का प्रतिनिधि समझकर जीवन में सौभाग्य लाने वाली वस्तुएँ माना जाता है। चिआंग घरों और गाँवों में यह पत्थर अक्सर घरों की छतों पर और ऊँचे खम्बे-मीनारों पर देखे जा सकते हैं।
