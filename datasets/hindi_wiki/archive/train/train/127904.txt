
आस्त्राख़ान रूस के यूरोपीय हिस्से के दक्षिणी भाग में वोल्गा नदी के किनारे स्थित एक शहर है जो रूस के आस्त्राख़ान ओब्लास्त का प्रशासनिक केंद्र भी है। यह वोल्गा नदी के कैस्पियन सागर में विलय हो जाने वाले स्थान के काफ़ी पास है।
'आस्त्राख़ान' में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़राब' और 'ख़रीद' के 'ख़' से मिलता है।
आस्त्राख़ान वोल्गा नदी के नदीमुख क्षेत्र में स्थित है और यहाँ स्टर्जन मछलियों और स्थानीय पौधों की भरमार है। इस उपजाऊ इलाक़े में कभी ख़ज़र​ लोगों और सुनहरे उर्दू ख़ानत की राजधानियाँ हुआ करती थीं। 13वीं सदी में यहाँ से गुज़रते यात्रियों ने इस शहर का नाम 'ख़ाचीतरख़ान' बताया। सन् 1395 में तैमूर ने इस शहर पर हमला करके इसे पूरी तरह जला डाला। आगे 1459 से 1556 तक यह ख़ाचीतरख़ान आस्त्राख़ान ख़ानत की राजधानी रहा। 1556 में रूस के त्सार इवान भयानक ने इसपर क़ब्ज़ा कर लिया और एक ऊँची पहाड़ी पर शहर के ऊपर एक क़िला बनाया। 1569 में उस्मानी साम्राज्य ने शहर को हथियाने के लिए यहाँ कोज़कों की एक फ़ौज भेजी जो हरा दी गई। इसके बाद उस्मानी सुल्तान ने इस शहर पर रूसी नियंत्रण को मान्यता दे दी जिस से रूस इसे विकसित करने में सक्षम हो गया। रूस ने फ़ैसला किया कि इस शहर को पूर्वी देशों से व्यापार करने के लिए विकसित किया जाएगा जिस से बहुत से अर्मेनियाई, ईरानी और भारतीय व्यापारी यहाँ आ बसे और इस शहर की आबादी बहुराष्ट्रीय हो गई। आगे जाकर रूसी साम्राज्य ने इस शहर का प्रयोग मध्य एशिया में अपना विस्तार करने के लिए भी किया।
आस्त्राख़ान का मौसम स्तेपी क्षेत्र जैसा है - गर्मियों में बहुत गर्म और सर्दियों में काफ़ी सर्द। बारिश कम होती है लेकिन सालभर पड़ती रहती है, जिस से यह इलाक़ा शुष्क नहीं होता। जुलाई में सर्वाधिक तापमान 41 सेंटीग्रेड तक और फरवरी में न्यूनतम तापमान −33.8 सेंटीग्रेड तक जा चुका है।
17वीं सदी में आस्त्राख़ान
वोल्गा नदी का किनारा
आस्त्राख़ान में ट्राम
मध्यकालीन भारतीय व्यापारियों का केंद्र
आस्त्राख़ान क्रेमलिन की दीवार
आस्त्राख़ान की क्रेमलिन चौक
