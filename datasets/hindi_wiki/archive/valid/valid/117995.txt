179px
इन्चेयन अन्तर्राष्ट्रीय विमानक्षेत्र   दक्षिण कोरिया का सबसे बड़ा विमानक्षेत्र, राष्ट्रीय राजधानी क्षेत्र को सेवा देने वाला प्रधान विमानक्षेत्र एवं विश्व के सबसे बड़े एवं व्यस्ततम विमानक्षेत्रों में से एक है। अविराम सात वर्षों तक इसे एयरपोर्ट्स काउन्सिल इन्टर्नेशनल द्वारा विश्व का सर्वश्रेष्ठ विमानक्षेत्र घोषित किया गया था। विमानक्षेत्र में एक गोल्फ़-कोर्स, स्पा, निजी शयन कक्ष, हिम-स्केटिंग रिंक, कसीनो, आंकतिक उद्यान एवं कोरियन संस्कृति का एक संग्रहालय भी बने हैं। यहां प्रस्थान प्रक्रिया में मात्र 16 मिनट एवं आगमन प्रक्रिया में मात्र 12 मिनट का समय लगता है, जो वैश्विक मानकों क्रमशः 60 एवं 45 मिनट से कहीं बेहतर है।
विमानक्षेत्र द.कोरिया की राजधानी एवं सबसे बड़े शहर सियोल से 48 कि॰मी॰ पश्चिम दिशा में स्थित है। यह एशियाना एयरलाइंस, जेजु एयर, कोरियन एयर, एवं पोलर एयर कार्गो के लिये प्रधान हब है। पूर्वी एशिया में अन्तर्राष्ट्रीय परिवहन एवं माल यातायात के लिये यह विमानक्षेत्र हब का कार्य करता है। यह विमानक्षेत्र वर्तमान में यात्री संख्या की दृष्टि से एशिया का 8वां व्यस्ततम, कार्गो यातायात की दृष्टि से विश्व का चौथा व्यस्ततम, एवं 2010 में अन्तर्राष्ट्रीय यात्री परिवहन की दृष्टि से विश्व का 8वाँ व्यस्ततम विमानक्षेत्र है। वर्ष 2011 में, 35,062,376 यात्रियों ने इसका प्रयोग किया।
विमानक्षेत्र 2001 के आरंभ में पुराने जिम्पो अन्तर्राष्ट्रीय विमानक्षेत्र के स्थान पर आरंभ हुआ। अब यह अधिकांश अन्तर्राष्ट्रीय विमानक्षेत्र गंतव्यों को सेवा देने के साथ-साथ ही चीन, जापान एवं ताईवान के लिये वैकल्पिक विमानक्षेत्र का कार्य भी करता है।
