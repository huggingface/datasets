वख़्श नदी, जिसे सुरख़ोब नदी और किज़िल सूउ भी कहा जाता है, मध्य एशिया में स्थित एक नदी है जो आमू दरिया की एक उपनदी भी है। यह ताजिकिस्तान की मुख्य नदियों में से एक है।
'वख़्श' और 'सुरख़ोब' में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़राब' और 'ख़रीद' के 'ख़' से मिलता है।
वख़्श किर्गिज़स्तान की अलाई वादी से उत्पन्न होकर 262 किलोमीटर पश्चिम की ओर चलती है और फिर ताजिकिस्तान में प्रवेश करती है। वहाँ यह 524 किमी चलकर पामीर पर्वत क्षेत्र पहुँचती है जहाँ यह बहुत पहाड़ी इलाक़ों की तंग गलियों से होती हुई निकलती है। ताजिकिस्तान की बहुत सी हिमानियों से भी इसको और जल मिलता है। यहाँ मुक्सु नदी भी इसमें जा मिलती है। ताजिकिस्तान में इसको 'वख़्श' नाम उस जगह के बाद दिया जाता है जहाँ सुरख़ोब नदी और ओबीहिंगू नदी का संगम होता है। पामीर क्षेत्र से निकलकर यह दक्षिण-पश्चिमी ताजिकिस्तान के मैदानी इलाक़ों से गुज़रती है और फिर जाकर पंज नदी में विलय हो जाती है। इस विलय के बाद इन दोनों नदियों के मिली हुई धरा को आमू दरिया के नाम से पुकारा जाता है।
