
उदमूर्तिया या उदमूर्त गणतंत्र रूस का एक संघीय खंड है जो उस देश की शासन प्रणाली में गणतंत्र का दर्जा रखता है। इसकी राजधानी इझ़ेव्स्क​ शहर है।
उदमूर्तिया रूस के पूर्वी यूरोपीय मैदान में कामा नदी और व्यात्का नदी के बीच में स्थित है। इसकी 40% धरती पर कोणधारी वन फैले हुए हैं। ज़मीन के नीचे तेल और पांस खनिजों के रूप में उपलब्ध है। जनवरी का औसत तापमान -14.5 सेंटीग्रेड और जुलाई का औसत तापमान 18.3 सेंटीग्रेड होता है। सर्दियों में बहुत बर्फ़ गरती है।
यूराली भाषी लोग यहाँ पर पाषाण युग में बसना शुरू हो गए। इनसे पहले एक पेर्मी समुदाय अलग हुआ और फिर उनमें से आगे एक आदिम-उदमूर्त समुदाय उभरा। पहले यह कामा नदी के इलाके में रहते थे फिर फैलकर व्यात्का नदी के मुख पर भी बसने लगे। सोवियत संघ की स्थापना के बाद 4 नवम्बर 1920 में 'वोत्स्क स्वशासित ओब्लास्त बना' जिसका नाम 1 जनवरी 1932 में बदलकर 'उदमूर्त स्वशासित ओब्लास्त' रख दिया गया। 28 दिसम्बर 1936 में जोसेफ़ स्टालिन के संविधान के तहत 'उदमूर्त स्वशासित सोवियत समाजवादी गणतंत्र' के नाम से पुनर्गठित किया गया। स्टालिन ने 1937-38 में अपने 'महान शुद्धिकरण' अभियान में बहुत से राष्ट्रवादी उदमूर्त बुद्धिजीवियों को मरवा दिया जिस से उदमूर्त समाज पर बहुत गहरा असर हुआ। द्वितीय विश्वयुद्ध काल में यहाँ बहुत कारख़ाने लगे जिस से बहुत से रूसी लोग यहाँ आ बसे। 20 सितम्बर 1990 को उदमूर्त गणतंत्र अपने वर्तमान रूप में गठित हुआ।
2010 की जनगणना के अनुसार उदमूर्त गणतंत्र के 62.2% लोग रूसी समुदाय, 28% लोग उदमूर्त समुदाय और 6.7% लोग तातार समुदाय के थे।
इगरा शहर का दृश्य
उदमूर्त लोग, सन् 1900 के आसपास खींची गई तस्वीर
कमबारका नदी
कामा नदी
