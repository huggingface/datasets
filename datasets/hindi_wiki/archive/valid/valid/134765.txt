क्लिमेण्ट रिचर्ड एट्ली ब्रिटिश राजनीतिज्ञ, लेबर पार्टी के नेता, तथा 1945 से 1951 तक युनाइटेड किंगडम के प्रधानमंत्री थे। उनके ही प्रधानमंत्रित्वकाल में भारत को स्वतंत्रता मिली। उनके काल में ही यूके कल्याणकारी राज्य बना जिसके अन्तर्गत अन्य बातों के अलावा वहाँ निःशुल्क सार्वजनिक स्वास्थ्य-सेवा आरम्भ हुई। वे यूके के सर्वोत्तम प्रधानमंत्री माने जाते हैं तथा वहाँ के सबसे लोकप्रिय प्रधानमंत्रियों में उनकी गिनती होती है।
उनका जन्म 3 जनवरी, 1883 को लन्दन के पुतनी में हुआ था। उनके पिता एक धनवान वकील थे।1905 में उन्होंने आक्सफोर्ड विश्वविद्यालय से बैरिस्ट्री पास की किन्तु वकालत की जगह वह सामाजिक कार्य करने लगे। दो साल बाद वह समाजवादी हो गए और 'इंडेपेंडेंट लेबर पार्टी' के सदस्य बन गए। पहले महायुद्ध में उन्होंने फ्रांस और निकट पूर्व के देशों में मेजर की हैसियत से लड़ाइयाँ लड़ीं। 1922 में एटली पार्लियामेंट के सदस्य चुने गए और जब 1931 में मजदूर दल की सरकार बनी तब वह युद्ध के लिए उपसचिव नियुक्त हुए। 1931 के चुनाव के बाद वह मजदूर दल के पहले उपनेता, फिर नेता, चुने गए। द्वितीय विश्वयुद्ध के समय चर्चिल के मंत्रिमंडल में भी वह मंत्री थे और चर्चिल के बाद वह स्वयं इंग्लैंड के प्रधान मंत्री हुए। 1945 में भारत को पहले औपनिवेशिक फिर 1947 में पूर्ण स्वराज्य उन्हीं के तत्वावधान में मिला। 1950 में वह फिर नए चुनाव के बाद प्रधानमंत्री हुए। उस चुनाव में उदार और अनुदार दलों के ऊपर मजदूर दल का बस थोड़ा ही बहुमत था। कुछ काल बाद जब मजदूर दल का मंत्रिमंडल हटा तब मेजर एटली भी सरकार से अलग हो गए। सन् 1967 ई. में इनकी मृत्यु हो गई।
