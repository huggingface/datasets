टोरेस जलसन्धि ऑस्ट्रेलिया और नया गिनी द्वीप के बीच की जलसन्धि है। यह अपनी न्यूनतम बिन्दु में 150 किमी की चौड़ाई रखती है। इसके दक्षिण में ऑस्ट्रेलियाई मुख्यभूमि के क्वीन्सलैण्ड राज्य का यॉर्क अंतरीप प्रायद्वीप है और उत्तर में पापुआ न्यू गिनी का पश्चिमी प्रान्त है। यह जलदन्धि पूर्व में स्थित कोरल सागर के पानी को पश्चिम में स्थित आराफ़ूरा सागर से जोड़ती है। हालांकि यह नाव-यातायात के लिये एक महत्वपूर्ण जलमार्ग है, इसके अधिकतर भाग में गहराई बहुत ही कम है । इतनी कम गहराई और जगह-जगह पर शैल-भित्तियों और द्वीपों के बिखरे होने से इसे एक ख़तरनाक मार्ग माना जाता है।
टोरेस जलसन्धि में कम-से-कम 274 द्वीप हैं जिनमें से 17 पर स्थाई मानव आबादी है। यहाँ के लोग हज़ारों वर्षों से ऑस्ट्रेलियाई मुख्यभूमि पर ऑस्ट्रेलियाई आदिवासियों और नया गिनी के मॅलानेशियाई लोगों के बीच में व्यापार व सांस्कृतिक सम्पर्क बनाने वाली एक महत्वपूर्ण कड़ी थे। आधुनिक काल में यहाँ के द्वीपों में लगभग 6,800 और ऑस्ट्रेलियाई मुख्यभूमि पर लगभग 42,000 टोरेस जलसन्धि द्वीपवासी रहते हैं।
