क़हतानी उन अरब लोगों को कहा जाता है जिनकी मूल मातृभूमि अरबी प्रायद्वीप का दक्षिणी या दक्षिणपूर्वी भाग, विशेषकर यमन क्षेत्र, है। बहुत से क़हतानी क़बीले अब अपनी पूर्व गृहभूमि से दूर-दराज़ क्षेत्रों में रहते हैं। इनके विपरीत 'अदनान' उन अरब समुदायों को कहा जाता है जिनकी मूल मातृभूमि अरबी प्रायद्वीप का उत्तर, पश्चिमी या मध्य क्षेत्र है। क़हतानियों की दो शाखाएँ हैं: हिम्यर और कहलान । सभी अरब क़बीलों को 'क़हतानी' या 'अदनानी' में वर्गीकृत किया जा सकता है और इन दोनों शाखाओं में ऐतिहासिक खींचातानी रही है। अरबी लोक-मान्यता में क़हतानी शुरू के मूल अरब थे और अदनानी बाद में अरब बने।
