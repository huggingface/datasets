स्पाइडर-वुमन, जो अपने अन्य नाम स्पाइडर-ग्वेन या द व्हाइट विडो से भी प्रचलित है, मार्वल कॉमिक्स द्वारा प्रकाशित अमेरिकी कॉमिक पुस्तकों में दिखने वाली एक काल्पनिक सुपरहीरो है। जैसन लातूर और रॉबी रोड्रिगेज द्वारा निर्मित यह चरित्र पहली बार 2014 में एज ऑफ़ स्पाइडरवर्स #2 में "स्पाइडरवर्स" कॉमिक कहानी शृंखला के एक भाग के रूप प्रकाशित हुई थी, और इसे आगे चलकर "स्पाइडर-ग्वेन" नामक शृंखला में जारी रखा गया, जिसका प्रकाशन 2015 में प्रारम्भ हुआ था।
स्पाइडर-वूमन वास्तव में स्पाइडर-मैन की ही एक प्रारूप है, और मूल ग्वेन स्टेसी की वैकल्पिक-ब्रह्मांड संस्करण है। जिस ब्रह्माण्ड में वह रहती है, उसे मार्वल कॉमिक्स में अर्थ-65 कहा जाता है। अर्थ 65 में पीटर पार्कर की जगह ग्वेन स्टेसी को एक मकड़ी ने काटा था, जिसके बाद वह महानायिका स्पाइडर-वूमन बन गई। स्पाइडर-वुमन को अपनी शक्तियों और क्षमताओं को बांटने के साथ-साथ पीटर के व्यक्तित्व और संघर्षों के बनाये रखते हुए दर्शाया गया है।
ग्वेन स्टेसी पीटर पार्कर के कॉलेज में पढ़ने वाली उसकी अच्छी दोस्त थी, जिसे उसके स्पाइडरमैन होने की खबर नहीं थी। ग्वेन के इस चरित्र की जून 1973 में द अमैजिंग स्पाइडर मैन #121 में मृत्यु हो गयी थी। "स्पाइडरवर्स" कहानी शृंखला लिखते समय सर्वप्रथम लेखक डैन स्लॉट ने स्पाइडर की शक्तियों से लैस ग्वेन को बनाने के बारे में सोचा। उन्होंने इस बारे में सम्पादक निक लोवे को बताया, जिन्होंने इस चरित्र के विकास का जिम्मा जैसन लातूर को सौंपा। जैसन लातूर पहले ग्वेन को पुनर्जीवित करने के पक्ष में नहीं थे, परन्तु अंततः वह मान गए, और फिर चरित्र की डिजाइनिंग का काम उन्होंने रॉबी रोड्रिगेज को दिया। 17 सितम्बर 2014 को यह चरित्र पहली बार एज ऑफ़ स्पाइडरवर्स #2 में नजर आया, और तब से इसे स्पाइडर-ग्वेन नाम से भी पहचाना जाता है।
ग्वेन स्टेसी मिडटाउन हाई स्कूल की एक छात्रा है, जिसे एक मकड़ी ने काट लिया था, और वह स्पाइडर-वूमन बन गई। ग्वेन स्टेसी के रूप में वह अपनी सहेलियों, मैरी जेन वाटसन, बेट्टी ब्रैंट तथा ग्लोरी ग्रांट के साथ "मैरी जेन" नाम के एक बैंड में ड्रमर है। स्पाइडर-वूमन के रूप में उसका पहला सामना पीटर पार्कर से होता है, जो कुछ लोगों से अपना बदला निकलने के लिए अपने ऊपर एक केमिकल का प्रयोग कर लिज़र्ड बन जाता है। ग्वेन उसे पराजित कर छोड़ देती है, लेकिन केमिकल के प्रयोग के कारण पीटर की मृत्यु हो जाती है। ग्वेन के पिता, जॉर्ज स्टेसी, जो नई यॉर्क पुलिस डिपार्टमेंट में एक अधिकारी हैं, पीटर के हत्यारों की खोज में जुट जाते हैं। 
कॉमिक सीरीज में स्पाइडर-ग्वेन के तौर पर वह कई खलनायकों से लड़ती है, जिनमें वल्चर, क्रेवन तथा हैरी ओस्बोर्न प्रमुख हैं। उसका सबसे अधिक सामना मैट मर्डोक तथा फ्रैंक कैसल से होता है। अपने दुश्मनों के अतिरिक्त वह कई सुपरहेरोएस के साथ भी काम करती है, जिनमें कैप्टन अमेरिका, रीड रिचर्ड्स और पेग्गी कार्टर मुख्य हैं। 
