बेटा सॅटाए, जिसका बायर नाम भी यही है, सीटस तारामंडल का सब से रोशन तारा है और पृथ्वी से दिखने वाले सभी तारों में से 50वाँ सब से रोशन तारा है। यह हमसे 96 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान +2.04 है। आकाश के जिस क्षेत्र में यह नज़र आता है उसमें और कोई रोशन तारे नहीं हैं, जिस वजह से इसे आसानी से देखा जा सकता है।
बेटा सॅटाए को अंग्रेज़ी में कभी-कभी "डॅनॅब काइटॉस" कहा जाता है। यह नाम अरबी भाषा के "अल-ज़नब अल-केतोस अल-जनूब" से लिया गया है जिसका अर्थ "सीटस की दक्षिणी दुम" है। इसे "डिफ़्डा" भी कहा जाता है। यह नाम भी अरबी से लिया गया है। अरबी में इसका नाम "अद-दफ़्दा अत-तानी" था, जिसका अर्थ "दूसरा मेंढक" है। इस नाम के सन्दर्भ में "पहला मेंढक" मीनास्य तारा था।
बेटा सॅटाए एक K और G श्रेणियों के बीच का नारंगी दानव तारा है। औपचारिक रूप से इसे K0 III की श्रेणी दी गई है। इसकी सतह का तापमान लगभग 4,800 कैल्विन अनुमानित किया गया है जो हमारे सूरज से ज़रा कम है। इसका द्रव्यमान हमारे सूरज के द्रव्यमान का 3 गुना है, लेकिन व्यास सूरज के व्यास का 17 गुना है। इसकी निहित चमक हमारी सूरज की चमक की 145 गुना अनुमानित की गई है। इस तारे की उम्र लगभग 10 करोड़ वर्ष है। इसके अध्ययन से प्रतीत होता है कि कभी यह एक मुख्य अनुक्रम तारा हुआ करता था जो अब फूल रहा है और भविष्य में एक लाल दानव तारा बन जाएगा।
