कैलिपर दूरी मापन की युक्ति है। इसका उपयोग धातुकारी, यांत्रिक प्रौद्योगिकी, फिटिंग, गनस्मिथिंग आदि में होता है।
कैलिपर अनेक रूप एवं आकार में मिलते हैं। अपने सरलतम रूप में यह परकार की शक्ल का होता है जिसकी दोनो टांगे अन्दर की तरफ या बाहर की तरफ मुड़ी हों। आजकल अधिक जटिल एवं शुद्ध मापन के लिये वर्नियर कैलिपर और डिजिटल वर्नियर कैलिपर प्रयोग किये जाते हैं।
दो बिन्दुओं के बीच की दूरी मापने के लिये कैलिपर की टांगों को इतना फैलाते हैं कि उसके पैर के अन्तिम बिन्दु इन दो बिन्दुओं पर आ बैठें। इसके बाद कैलिपर को वहाँ से हटाकर किसी पटरी या अन्य दूरीपापक यंत्र से इसके पैर के सिरों के बीच की दूरी माप ली जाती है।
वर्नियर कैलिपर, डायल कैलिपर एवं आंकिक कैलिपर दूरी का अधिक शुद्धता से सीधा मापन प्रदान करते हैं। कार्यसिद्धान्त की दृष्टि से वे एक ही हैं; केवल इनका पाठ अलग-अलग विधि से लिया जाता है।
इनमें एक मुख्य पैमाना होता है जो अचल होता है। दूसरा पैमाना, जिस पर एक संकेतक होता है, इसके ऊपर घिसककर चलता है। इससे पढ़ने की सबसे सरल रीति है कि संकेतक की स्थिति को बिना वर्नियर पर ध्यान दिये सीधे पढ़ लिया जाय। किन्तु इसमें परिशुद्धता कम होती है क्योंकि सबसे छोटे दो खानों के बीच संकेतक की स्थिति को अन्दाज से समझ लिया जाता है। 
