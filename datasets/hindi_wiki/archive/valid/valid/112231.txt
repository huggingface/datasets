फूलदेई भारत के उत्तराखण्ड राज्य का एक स्थानीय त्यौहार है, जो चैत्र माह के आगमन पर मनाया जाता है।सम्पूर्ण उत्तराखंड में इस चैत्र महीने के प्रारम्भ होते ही अनेक पुष्प खिल जाते हैं, जिनमें फ्यूंली, लाई, ग्वीर्याल, किनगोड़, हिसर, बुराँस आदि प्रमुख हैं । चैत्र की पहली गते से छोटे-छोटे बच्चे हाथों में कैंणी लेकर प्रातः काल 4-5 बजे के लगभग अपने खेतों में या आँगन में जाकर फूलों को एकत्र करते हैं । अनन्तर सर्वप्रथम गाँव के मंदिर की देहली पर फूल श्रध्दा के साथ चढ़ाए जाते हैं । ततपश्चात अपने घरों की सभी देहलियों पर इन पुष्पों को चढ़ाया जाता है । ये बच्चे 8-9 दिनों तक इसी प्रकार पुष्प एकत्र करके चढ़ाते हैं । इस प्रकार फूलदेई उत्तराखंड का प्रसिद्ध त्यौहार है ।
