पुरुषोत्तम अग्रवाल हिंदी के एक प्रमुख आलोचक, कवि, चिन्तक और कथाकार हैं।
इनका जन्म 25 अगस्त 1955 को ग्वालियर, मध्य प्रदेश में हुआ। इन्होंने 1974 में महारानी लक्ष्मी बाई कॉलेज, ग्वालियर, मध्य प्रदेश से स्नातक की डिग्री प्राप्त की. 1977 में जीवाजी विश्वविद्यालय, ग्वालियर, मध्य प्रदेश से राजनीति विज्ञान में स्नातकोत्तर करने के बाद भारतीय भाषा केंद्र, भाषा, साहित्य एवं संस्कृति अध्ययन संस्थान, जवाहरलाल नेहरु विश्वविद्यालय, नई दिल्ली से हिंदी में एम.ए. और एम.फिल की उपाधियाँ प्राप्त कीं. अग्रवाल को 1985 में जवाहरलाल नेहरु विश्वविद्यालय, नयी दिल्ली ने हिंदी के प्रसिद्द आलोचक नामवर सिंह के निर्देशन में 'कबीर की भक्ति का सामाजिक अर्थ' विषय पर पीएच.डी की उपाधि प्रदान की.
1982-90 तक दिल्ली विश्वविद्यालय के रामजस कॉलेज में अध्यापन के बाद पुरुषोत्तम अग्रवाल की नियुक्ति उसी भारतीय भाषा केंद्र में एसोशिएट प्रोफ़ेसर के रूप में हुई जहाँ से इन्होंने उच्च शिक्षा प्राप्त की थी। 2003 में ये यहीं पर प्रोफेसर और केंद्र के अध्यक्ष बने. प्रतिभाशाली प्राध्यापक के रूप में वे विद्यार्थियों में बहुत लोकप्रिय रहे.2005 से 2007 तक राष्ट्रीय शैक्षिक अनुसन्धान परिषद् की हिंदी पाठ्यक्रम निर्माण समिति के प्रमुख सलाहकार भी रहे. 
पुरुषोत्तम अग्रवाल कैम्ब्रिज विश्वविद्यालय, यूनाइटेड किंगडम के फैकल्टी ऑफ ओरिएंटल स्टडीज में ब्रिटिश अकैडमी विजिटिंग प्रोफेसर रहे. 2002 में कैम्ब्रिज विश्वविद्यालय के ही वोल्फसन कॉलेज के फेलो के रूप में कार्य किया। कैम्ब्रिज विश्वविद्यालय के दक्षिण एशियाई अध्ययन केंद्र, कैम्ब्रिज विश्वविद्यालय में ‘वर्तमान भारतीय राजनीति में अस्मिता विमर्श’ विषय पर दो संगोष्ठियों का संचालन किया। मई से जुलाई, 2002 के बीच वे नेशनल कॉलेज ऑफ मैक्सिको, मैक्सिको सिटी में विजिटिंग प्रोफ़ेसर रहे. भारतीय इतिहास और संस्कृति के विभिन्न विषयों पर चार संगोष्ठियों का संचालन किया। नवंबर-दिसंबर, 2004 के दौरान अमरीका की अपनी अकादमिक यात्रा में इन्होंने कोलंबिया विश्वविद्यालय, न्यूयार्क; इमोरी विश्वविद्यालय, अटलांटा; राइस विश्वविद्यालय, हॉस्टन में विभिन्न विषयों पर भाषण दिए. अमेरिकन एकेडमी ऑफ रिलीजन के निमंत्रण पर अटलांटा में कबीर की भक्ति संवेदना पर इंटरनेशनल एसोसियेशन ऑफ हिस्टोरियंस ऑफ रिलीजंस की वार्षिक सभा में निबंध पाठ. इमोरी विश्वविद्यालय के हेल इंस्टीट्युट ने इनके सम्मान में लंच पर एक सभा का आयोजन किया। इस सभा में पुरुषोत्तम अग्रवाल ने चुनाव के बाद के भारतीय परिदृश्य पर चर्चा की.इसके अतिरिक्त हाइडेलबर्ग, फ्रैंकफर्ट, बैंकाक, लन्दन, पेरिस, कोलम्बो, येरेवान, अस्त्राखान की अकादमिक, व्याख्यान और शोध यात्रायें कीं.
2 जुलाई 2007 को भारत सरकार ने पुरुषोत्तम अग्रवाल को संघ लोक सेवा आयोग का सदस्य मनोनीत किया। तब से लेकर अब तक वे इस पद पर बने हुए हैं।
इस दौरान इनकी छवि एक लोक बुद्धिजीवी की बनी. सामाजिक, राजनीतिक और सांस्कृतिक विषयों पर टी.वी. पर बहसों से वे देशभर में लोकप्रिय हुए. आज एक लोक बुद्धिजीवी के रूप में प्रोफेसर अग्रवाल का महत्त्व निर्विवाद है।
अग्रवाल ने कई पुस्तकों का लेखन किया है, जिनमें 'संस्कृति: वर्चस्व और प्रतिरोध', 'तीसरा रुख','विचार का अनंत', 'शिवदान सिंह चौहान', 'निज ब्रह्म विचार', 'कबीर: साखी और सबद', 'मजबूती का नाम महात्मा गाँधी' 'अकथ कहानी प्रेम की: कबीर की कविता और उनका समय' प्रमुख हैं। प्रो॰ अग्रवाल की प्रसिद्धि का आधार है: 'अकथ कहानी प्रेम की: कबीर की कविता और उनका समय'. इस पुस्तक ने अग्रवाल को दुनियाभर में कबीर के मर्मभेदी आलोचक के रूप में प्रसिद्ध कर दिया. कबीर पर अनगिनत पुस्तकें और लेख लिखे गए हैं लेकिन ऐसा माना जाता है कि हजारीप्रसाद द्विवेदी की पुस्तक 'कबीर' के बाद अग्रवाल की यह पुस्तक कबीर को नए ढंग से समझने में सबसे अधिक सहायक साबित होती है। पुरुषोत्तम अग्रवाल की पहचान भक्तिकाल, खासतौर पर कबीर के मर्मज्ञ आलोचक की है। शायद इसीलिए राजकमल प्रकाशन ने उन्हें सम्पूर्ण 'भक्ति श्रृंखला' का संपादक नियुक्त किया है।
पुरुषोत्तम अग्रवाल की छवि एक चिन्तक और आलोचक के रूप में है लेकिन इधर उन्होंने मूल्यवान रचनात्मक लेखन भी किया है। 2012 में उनका यात्रा-वृत्तान्त 'हिंदी सराय: अस्त्राखान वाया येरेवान' प्रकाशित हुआ। आजकल वे एक उपन्यास पर काम कर रहे हैं। इनकी एक कहानी - 'चेंग चुई' 2012 में प्रगतिशील बसुधा में, 'चौराहे पर पुतला' और 'पैरघंटी' 2013 नया ज्ञानोदय व 'शब्दांकन' में प्रकाशित हुई . एक फिल्म समीक्षक और स्तंभकार के रूप में भी पुरुषोत्तम अग्रवाल का काम महत्वपूर्ण है। नाटक और स्क्रिप्ट लेखन, वृत्तचित्र निर्माण और फिल्म समीक्षा में भी गहरी दिलचस्पी.
1. 'हिंदी नई चाल में ढली' का संपादन.
2. 1983-84 के बीच उन्होंने साहित्येतर विषयों की चर्चित पत्रिका 'जिज्ञासा' का संपादन और प्रकाशन किया।
3. वर्तमान में राजकमल प्रकाशन की भक्ति श्रृंखला के संपादक हैं। इसके तहत अभी तक डेविड लोरेंजन की पुस्तक निर्गुण संतों के स्वप्न और डॉ॰ रमण सिन्हा की पुस्तक तुलसीदास : संगीत, चित्र..... का विस्तृत भूमिकाओं के साथ संपादन कर चुके हैं।
1. अपनी आलोचना पुस्तक "तीसरा रुख" के लिए 1996 में देवी शंकर अवस्थी सम्मान से सम्मानित.
2. अपनी दूसरी आलोचना पुस्तक "संस्कृति: वर्चस्व और प्रतिरोध" के लिए 1997 में मध्य प्रदेश साहित्य परिषद् के मुकुटधर पाण्डेय सम्मान से सम्मानित.
3. "अकथ कहानी प्रेम की : कबीर की कविता और उनका समय" के लिए 2009 में राजकमल प्रकाशन का 1 लाख रुपये का प्रथम राजकमल कृति सम्मान -कबीर, हजारीप्रसाद द्विवेदी पुरस्कार.""
