जेम्स रोड्स, जो अपने अन्य नाम, जेम्स रोडी, वॉर मशीन या आयरन पेट्रियट से अधिक प्रसिद्ध है, मार्वल कॉमिक्स द्वारा प्रकाशित अमेरिकी कॉमिक पुस्तकों में दिखने वाला एक काल्पनिक सुपरहीरो है। डेविड मिशेलिन और जॉन बायर्न द्वारा बनाया गया यह चरित्र पहली बार आयरन मैन #118 में दिखाई दिया। जेम्स रोडी वास्तव में अमरीकी एयर फोर्स का एक पायलट है, जो टोनी स्टार्क द्वारा निर्मित वॉर मशीन कवच को पहनकर सुपरहीरो वॉर मशीन बन जाता है। वॉर मशीन का कवच लेन कमिन्स्की और केविन होपगुड द्वारा बनाया गया था।
2012 में आईजीएन की 50 सर्वश्रेष्ठ अवेंजर्स की सूची में वॉर मशीन को 31वां स्थान दिया गया था। 2008 की फ़िल्म आयरन मैन में अभिनेता टेरेंस होवार्ड ने लेफ्टिनेंट जेम्स रोड्स की भूमिका निभाई थी। इसके बाद आगे की मार्वल सिनेमेटिक यूनिवर्स की फिल्मों में अभिनेता डॉन चीडल वॉर मशीन की भूमिका निभा रहे हैं, और वह भी आगे की फिल्मों में जेम्स रोडी / वॉर मशीन की भूमिका निभाने के लिए अनुबंधित हैं।
