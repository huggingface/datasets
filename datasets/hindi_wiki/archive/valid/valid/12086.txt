ट्रन राजवंश वियतनाम का एक राजवंश था जो सन् 1225 ई में शुरु हुआ और 1400 ई तक चला। इसका आरम्भ 1225 में सम्राट ट्रन थाई टोंग के राजसिंहासन प्राप्त होने के साथ हुआ जब उनके चाचा ट्रन थू दो ने ली राजवंश के अंतिम शासक, 8 वर्षीय रानी ली चियु होआंग, को गद्दी से हटा दिया। ट्रन राजाओं के काल में उत्तर से मंगोल साम्राज्य ने तीन बार वियतनाम पर आक्रमण किया और तीनों बार उन्हें वापस धकेल दिया गया। इसमें 1288 का बाच दांग नदी का युद्ध निर्णायक माना जाता है। 1400 में 5 वर्षीय ट्रन थेउ दे सम्राट था और उसे अपने नाना हो कुइ लय को गद्दी देनी पड़ी, जिसके साथ ट्रन राजवंश का काल समाप्त हो गया।
