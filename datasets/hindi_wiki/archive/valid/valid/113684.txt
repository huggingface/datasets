यांग दि-पेरतुआ नेगेरी मलेशिया के कुछ राज्यों के औपचारिक अध्यक्ष होते हैं, जिनका पात्र लगभग भारत के राज्यपाल के बराबर होता है। "यांग दि-पेरतुआ नेगेरी" का अर्थ मलय भाषा में "राज्य का अध्यक्ष" है । मलेशिया के अधिकतर राज्यों में पुराने राजपरिवारों के सुल्तान या राजा ही औपचारिक अध्यक्ष होते हैं लेकिन वर्तमानकालीन मलेशिया में पेनांग, मेलाका, साबाह और सारावाक राज्यों के सर्वोच्च अधिकारी को यांग दि-पेरतुआ नेगेरी की उपाधि मिली हुई है। इन्हें इन राज्यों के केतुआ मेंतेरी को नियुक्त करने का और अन्य संवैधानिक कार्यों को चलाने का अधिकार मिला हुआ है।
