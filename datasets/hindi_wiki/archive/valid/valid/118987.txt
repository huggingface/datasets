दायकुंदी या दाय कुंदी अफ़्ग़ानिस्तान का एक प्रांत है जो उस देश के मध्य भाग में स्थित है। इस प्रान्त का क्षेत्रफल 18,088 वर्ग किमी है और इसकी आबादी सन् 2006 में लगभग 4 लाख अनुमानित की गई थी। इस प्रान्त की राजधानी नीली शहर है। बामयान प्रान्त की तरह, इस प्रान्त में भी अधिकतर आबादी हज़ारा समुदाय की है, जो मंगोल नस्ल के वंशज हैं और शिया इस्लाम के अनुयायी हैं।
दायकुंदी प्रान्त 28 मार्च 2004 में ओरूज़्गान प्रान्त के उन ज़िलों को अलग करके बनाया गया था जिनमें हज़ारा समुदाय के लोग बहुसंख्यक थे। इसमें केवल एक गिज़ाब ज़िला था जिसमें पश्तून लोग बहुसंख्यक थे, लेकिन 2006 में इस ज़िले को दायकुंदी से हटाकर वापस ओरूज़्गान में मिला दिया गया।
