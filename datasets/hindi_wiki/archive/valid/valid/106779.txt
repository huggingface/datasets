कृशनसर या कृष्णसर भारत के जम्मू व कश्मीर राज्य के गान्दरबल ज़िले के सोनमर्ग क़स्बे के पास स्थित एक स्वच्छ पर्वतीय झील है। 3,710 मीटर पर स्थित यह झील प्रसिद्ध किशनगंगा नदी का सर्वप्रथम स्रोत है। इसकी लम्बाई 0.95 किमी और चौड़ाई 0.6 किमी है।
'कृशनसर' नाम 'कृष्णसर' का विकृत रूप है और इसका अर्थ 'कृष्ण का सरोवर' है।
कृशनसर एक सुंदर पर्वतीय झील है जिसके पीछे विष्णु पर्वत खड़ा हुआ है। इसकी तुलना अक्सर पास की विशनसर से की जाती है क्योंकि जहाँ कृशनसर का रंग कुछ हरा नज़र आता है वहाँ विशनसर का बहुत नीला है। दोनों झीलों में ट्राउट मछली मिलती है। यह उत्तरी यूरोप की निवासी है लेकिन इसे कश्मीर की कई नदी-झीलों में लाकर छोड़ा गया था ताकि लोग इन्हें पकड़ने-खाने का आनंद ले सकें। कृशनसर के आसपास मर्ग फैले हुए हैं जहाँ चरवाहे अपनी भेड़-बकरियाँ लेकर आते हैं। सर्दियों में यहाँ भारी बर्फ़बारी होती है और झील भी जम जाती है। कृशनसर से एक धारा निकलकर विशनसर में जाती है और उस झील से आगे किशनगंगा नदी निकलती है।
