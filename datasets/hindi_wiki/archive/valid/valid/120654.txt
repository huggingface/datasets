उड़ी भारत के जम्मू एवं कश्मीर राज्य के बारामूला ज़िले में झेलम नदी के किनारे स्थित एक शहर है। यह पाक-अधिकृत कश्मीर के साथ सटी हुई नियंत्रण रेखा से लगभग 10 किमी दूर है।
एक 19वीं शताब्दी के ब्रिटिश यात्री के अनुसार इस स्थान पर रालन के पेड़ों की भरमार थी जो कश्मीरी भाषा में "उड़ी" कहलाते हैं और सम्भव है कि इन्हीं के नाम पर इस स्थान का नाम पड़ा।
सन् 1947 में भारत विभाजन से पहले उड़ी तहसील मुज़फ़्फ़राबाद ज़िले का हिस्सा हुआ करती थी। 1947 के भारत-पाक युद्ध के बाद उस ज़िले का अधिकतर हिस्सा पाक-अधिकृत कश्मीर में पड़ा और उड़ी तहसील को बारामूला ज़िले में सम्मिलित कर लिया गया।
उरी हमला 18 सितम्बर 2016 को जम्मू और कश्मीर के उरी सेक्टर में एलओसी के पास स्थित भारतीय सेना के स्थानीय मुख्यालय पर हुआ, एक आतंकी हमला था, जिसमें 18 जवान शहीद हो गए। सैन्य बलों की कार्रवाई में सभी चार आतंकी मारे गए। यह भारतीय सेना पर किया गया, लगभग 20 सालों में सबसे बड़ा हमला था।
