चिंगहई-तिब्बत रेलमार्ग चीनी जनवादी गणराज्य में एक रेलमार्ग है जो चिंगहई प्रान्त में स्थित शिनिंग को तिब्बत की राजधानी ल्हासा से जोड़ता है। यह रेलमार्ग तिब्बत को शेष चीन से जोड़ने वाला पहला रेलमार्ग है, क्योंकि तिब्बत के बहुत ऊँचाई पर स्थित होने के कारण यहाँ किसी भी रेलमार्ग का निर्माण नहीं हो सका था। बीजिंग, चेंग्दू, चोंग्किंग, शिनिंग, शंघाई और लांझोउ से ल्हासा के लिए रेलगाड़ियों की सेवाएँ उपलब्ध हैं।
इस रेलमार्ग की कुल लम्बाई 1,956 किमी है। शिनिंग से गोलमुड तक के 815 किमी लम्बे रेलमार्ग का निर्माण 1984 तक पूरा हो चुका था। शेष 1,142 किमी लम्बे भाग, जो गोलमुड से ल्हासा तक का है, का उद्घाटन 1 जुलाई 2006 को पार्टी आम सचिव हू जिन्ताओ द्वारा किया गया था।यह रेलमार्ग तांगुला दर्रे से होकर भी गुजरता है जो 5,072 मीटर की ऊँचाई पर विश्व का सबसे ऊँचा रेलमार्ग है। तांगुला रेलवे स्टेशन जो 5,068 मीटर की ऊँचाई पर स्थित है विश्व का सबसे ऊँचा रेलवे स्टेशन है।
1,338 मीटर लम्बी फ़ेंघुओशन सुरंग 4,905 मीटर की ऊँचाई पर स्थित है और विश्व की सबसे ऊँची रेल सुरंग है। 4,010 मीटर की ऊँचाई पर स्थित गुआंजियाओ सुरंग शिनिंग और गोलमुड के मध्य सबसे लम्बी सुरंग है और 3,345 मीटर की ऊँचाई पर स्थित यांग्बैजिंग सुरंग गोलमुड और ल्हासा के मध्य सबसे लम्बी सुरंग है। गोलमुड-ल्हासा अनुभाग का 960 किमी या लगभग 80% भाग 4,000 मीटर से अधिक की ऊँचाई पर है। कुल 675 पुल जिनकी लम्बाई 159.88 किमी है और 550 किमी रेलमार्ग स्थाई-तुषार भूमि पर बिछाया गया है।
इस रेलमार्ग पर गोलमुड से ल्हासा तक के स्टेशन इस प्रकार हैं:गोलमुद - नान्शान्कोउ - गान्लोंग - नाचिताइ - यूझूफ़ेंग - शिआओनांचुआन - वांकुन - बुदोंग्कुआन - चुमाएर्हे - वुदाओलियांग - ज़िशुईहे - जिआंकेदोंग - रियाक्ची - तुओतुओहे - तोंग्तियान्हे - यान्शिपिंग - बुकियांगे - तांगुला -झाजियाज़ांग्बू - तुओजू - अम्दो - कुओनाहू - दिवूमा - गांग्ज़िउ - नाकू - तुओरू - गूलू - डैम्ज़ुंग - वूमातांग - दाकिओंगुओ - यांग्बाजिंग - मैज़ियांग- ल्हासा पश्चिम - ल्हासा
गोलमुड से ल्हासा उपभाग पर 45 स्टेशन हैं जिनमें से 38 पर कोई कार्यरत नहीं है और जिनकी निगरानी शिनिंग स्थित नियन्त्रण कक्ष से की जाती है। तेरह और स्टेशन योजनाधीन हैं।
