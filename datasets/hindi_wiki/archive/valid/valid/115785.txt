गणितीय विज्ञान संस्थान अर्थात, चेन्नई स्थित एक स्वायत्त अनुसंधान संस्थान है। यह अनुसंधान संस्थान गणित, सैद्धान्तिक भौतिकी, सैद्धान्तिक कंप्यूटर साइंस, और कंप्युटेशनल बायोलॉजी के क्षेत्र में कार्यरत है। इसे मुख्य रूप से परमाणु ऊर्जा विभाग, भारत सरकार द्वारा अनुदान प्राप्त होता है। 
संस्थान की स्थापना 1962 ई॰ में अल्लादी रामाकृष्णा द्वारा की गयी थी। इसकी प्रेरणा उन्हें द इंस्टीट्यूट ऑफ एड्वान्स्ड स्टडी, प्रिंसटन, न्यू जर्सी, यूएसए से मिली थी। इस संस्थान को 1980 और 1990 के दशक में क्रमशः प्रो. ई.सी.जी. सुदर्शन और आर. रामचंद्रन के नेतृत्व में काफी विस्तार मिला। वर्तमान में इसके निदेशक वी. अरविंद हैं। 
संस्थान में स्नातकोत्तर अनुसंधान कार्यक्रम के तहत प्रतिवर्ष छात्रों को पीएचडी की उपाधि हेतु शोध कार्य कराए जाते हैं। संस्थान द्वारा विभिन्न क्षेत्रों के पोस्ट-डॉक्टोरल स्तर और अन्य आगंतुक वैज्ञानिक कार्यक्रम के तहत विद्वानों को यहाँ आमंत्रित किया जाता है। संस्थान प्रतिवर्ष विभिन्न राष्ट्रीय और अंतर्राष्ट्रीय वैज्ञानिक बैठकों का आयोजन करता है। इसके साथ ही यह कॉलेज के छात्रों और अध्यापकों हेतु अनेक जनसम्पर्क कार्यक्रमों का भी आयोजन करता है।
यह दक्षिण चेन्नई के अड्यार – तारामणि क्षेत्र में सेंट्रल इंस्टीट्यूट ऑफ टेक्नोलोजी परिसर में स्थित है। संस्थान परिसर में एक छात्रावास, दीर्घावधि आगंतुकों, विवाहित छात्रों और पीडीएफ़ के लिए फ्लैटलेट एवं गेस्ट हाउस की व्यवस्था है। संस्थान के संकाय सदस्यों हेतु तिरुवान्मियूर में आवासीय परिसर की बेहतर सुविधा है। 
