नाथपा झाकड़ी जलविद्युत परियोजना हिमाचल प्रदेश में राष्ट्रीय राजमार्ग 22 - हिन्दुस्तान तिब्बत मार्ग पर, सतलुज नदी पर स्थित है। इस परियोजना को मई,2004 में कमीशन किया गया था तथा आधिकारिक तौर पर 28 मई,2005 को प्रधानमंत्री श्री मनमोहन सिंह ने इसे राष्ट्र को समर्पित किया।
नाथपा झाकड़ी पनबिजली स्टेशन की क्षमता 1500 मेगावाट है और यह देश का चौथा सबसे बड़ा जलविद्युत प्लांट है। नाथपा झाकड़ी प्लांट प्रति वर्ष 6950.88 मिलियन यूनिट बिजली का उत्पादन करने के लिए डिजाइन किया गया है। इस प्लांट से विद्युत का आबंटन उत्तर भारतीय राज्यों हरियाणा, हि.प्र., पंजाब, जम्मू एवं कश्मीर, राजस्थान, उत्तर प्रदेश, उत्तराखण्ड तथा दिल्ली व चंडीगढ़ के सभी शहरों को होता है।
नाथपा झाकड़ी जलविद्युत परियोजना पर 8187 करोड़ रुपए की लागत आई। इसे विश्व बैंक से सहायता प्राप्त है।
इस परियोजना को विश्व की सबसे लंबी जल सुरंग होने का श्रेय प्राप्त है।
वर्ष 2011-12 और 2012-13 में उत्कृष्ट प्रदर्शन के लिए भारत के सबसे बड़े पनबिजली स्टेशन, नाथपा झाकड़ी को क्रमश: कांस्य व रजत शील्ड से पुरस्कृत किया गया। ये प्रतिष्ठित पुरस्कार केंद्रीय बिजली राज्य मंत्री श्री ज्योतिरादित्य सिंधिया ने 4 फ़रवरी 2014 को सतलुज जल विद्युत निगम लिमिटेड के सीएमडी श्री आर. पी. सिंह और श्री संजीव सूद, महाप्रबंधक को प्रदान किए। 
| एसजेवीएन लिमिटेड की वैबसाईट पर नाथपा झाकड़ी जलविद्युत परियोजना का पृष्ठ
