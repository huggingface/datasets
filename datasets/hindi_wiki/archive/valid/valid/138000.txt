बास्क प्रदेश स्पेन के पूर्वोत्तरी भाग में स्थित एक स्वायत्त समुदाय है। स्वायत्त समुदाय स्पेन का सबसे उच्च-स्तरीय प्रशासनिक विभाग होता है और लगभग भारत के राज्यों के बराबर होता है। यह स्पेन व फ़्रान्स के बास्क समुदाय की पारम्परिक मातृभूमि का भाग है। इसमें तीन प्रान्त आते हैं: आलवा, बिस्के और गिपुज़कोआ। बास्क प्रदेश की राजधानी वितोरिया-गास्तेईस है - 'वितोरिया' इस शहर का स्पेनी नाम है जबकि 'गास्तेईस' इसका बास्क भाषा में नाम है।
स्पेनी भाषा में 'ब' और 'व' दोनों को एक मिश्रित-ध्वनि से उच्चारित किया जाता है - ध्यान दें कि न यह 'ब' है और न ही यह 'व' है बल्कि इन दोनों के बीच का एक उच्चारण है। इसलिए कई नाम दो रूपों में मिलते हैं। मसलन इस स्वायत्त प्रदेश के 'बास्क' और 'वास्क' दोनों ही नाम ठीक हैं।
