
यांगियेर मध्य एशिया के उज़बेकिस्तान देश के पूर्वी भाग में स्थित सिरदरिया प्रान्त का एक शहर है। इस शहर की स्थापना सन् 1957 में की गई थी जब सोवियत संघ ने गोलोदनाया स्तेपी के शुष्क रेगिस्तानी क्षेत्र को नहरों के द्वारा सींच कर उपजाऊ बनाया था।
उज़बेक भाषा में 'यांगि येर' का मतलब 'नई भूमि' होता है।
यांगियेर में कुछ उद्योग हैं जिनमें निर्माण सामग्री, पाइपें और डामर बनाने के कारख़ाने शामिल हैं। यहाँ ताशकंत कृषि और सिंचाई अभियांत्रिकी संस्थान की एक शाखा है। इसके अलावा यहाँ सिविल अभियांत्रिकी का एक कॉलेज है। गोलोदनाया स्तेपी को कृषि के लिए अनुकूल बनाने के महा-अभियान के स्मारक के रूप में शहर में एक संग्रहालय भी है।
