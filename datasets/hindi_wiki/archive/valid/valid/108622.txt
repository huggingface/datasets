हवाईवी भाषा प्रशांत महासागर में स्थित हवाई द्वीपसमूह में बोली जाने वाली एक पॉलिनीशियाई भाषा है। यह उस द्वीपसमूह के सबसे बड़े द्वीप पर, जिसका नाम भी 'हवाई' है, विकसित हुई थी। अब हवाई द्वीपसमूह संयुक्त राज्य अमेरिका का एक राज्य है और अंग्रेज़ी और हवाईवी उस राज्य की दो राजभाषाएँ हैं।
हवाईवी अक्षरमाला में 13 अक्षर हैं, जिनमें 5 स्वर वर्ण और 8 व्यंजन वर्ण शामिल हैं। इसकी व्यंजन ध्वनियाँ ह, क, ल, म, न, प, व और ओकीना हैं। ओकीना एक ठहराव का नाम है जो हवाईवी में एक व्यंजन का काम देता है। हिन्दी में अक्सर देवनागरी स्वरमाला उच्चारित करते हुए कुछ हिन्दीभाषी "अ'आ इ'ई" बोलते हैं जिसमें "अ" और "आ" के बीच एक रुकाव आता है। यही रुकाव हवाईवी में ओकीना कहलाता है। ध्यान दें कि ब, त, द, च, ज और कई अन्य ध्वनियाँ हवाईवी में मौजूद ही नहीं हैं।
