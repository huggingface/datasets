इनपुट विधि को इनपुट मेथड या इनपुट मेथड ऍडीटर भी कहा जाता है। कम्प्यूटर एवं अन्य डिजिटल युक्तियों के सन्दर्भ में इनपुट विधि या निवेश विधि वह प्रोग्राम है जो प्रचालन तंत्र का एक भाग होता है तथा उन वर्णों एवं संकेतों को भी लिखने में मदद करता है जो कम्प्यूटर के कुंजीपटल पर उपलब्ध नहीं होतीं। उदाहरण के लिये हिन्दी या चीनी भाषा में कम्प्यूटर पर कुछ लिखने में यह सहायक होता है। 
मूलतः 'आई एम ई' शब्द का प्रयोग चीनी-जापानी-कोरियाई भाषाओं को कम्प्यूटर पर लिखने वाले प्रोग्रामों के लिए किया गया था। किन्तु अब इसका अर्थ अधिक व्यापक हो गया है। उदाहरण के लिए, देवनागरी आई एम ई, हिब्रू आई एम ई, ग्रीक आई एम ई, थाई आई एम ई आदि। 
