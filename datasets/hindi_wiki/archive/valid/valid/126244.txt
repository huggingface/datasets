सरवात पर्वतों में एक सड़क
सरवात पहाड़ या सरात पहाड़, जिन्हें अरबी में जबाल अल-सरवात कहते हैं, अरबी प्रायद्वीप के पश्चिमी तट के बराबर चलने वाली एक पर्वतमाला है। यह उत्तर में जोर्डन-सउदी अरब की सीमा से शुरू होकर सउदी अरब और यमन से गुज़रते हुए दक्षिण में अदन की खाड़ी तक पहुँचते हैं। यह हिजाज़ पहाड़ियों का हिस्सा माने जाते हैं।
सरवात शृंखला का उत्तरी हिस्सा हिजाज़ क्षेत्र में स्थित है इसलिए इसे 'सरात अल-हिजाज़' कहते हैं। सरात अल-हिजाज़ के पहाड़ अधिकतर 2,100 मीटर से कम की ऊँचाई रखते हैं। शृंखला का मध्य भाग 'सरात असीर' और दक्षिणी भाग 'सरात अल-यमन' कहलाते हैं और इनके पहाड़ 3,300 मीटर से ऊपर तक पहुँचते हैं। सरवात पहाड़ों का सबसे ऊँचा पहाड़ 3,666 मीटर ऊँचा जबल अल​-नबी शुएब पहाड़ है। यह यमन में स्थित और पूरे अरबी प्रायद्वीप का सबसे ऊँचा पहाड़ भी है। प्रमुख इस्लामी तीर्थ-स्थान मक्का और यमन की राजधानी सनआ दोनों ही सरवात पहाड़ी क्षेत्र में स्थित हैं।
सरवात पहाड़ अरबी प्रायद्वीप की सबसे बड़ी पहाड़ी शृंखला है। इसके पहाड़ पत्थरीले हैं और उनपर जगह-जगह कुछ झाड़-पौधे उगे हुए हैं। कम आयु का होने से कई स्थानों पर चट्टानें और पत्थर नोकीले हैं, हालांकि अन्य जगहों पर हवा-पानी के प्रभाव से गोल भी हो चुके हैं।
कुछ भूगोलशास्त्री यह मत रखते हैं कि सुदूर उत्तर में सीरिया और लेबनान के पहाड़ वास्तव में इसी शृंखला का सर्वोत्तरी छोर हैं, लेकिन दूसरे इस से असहमत हैं। सभी मानते हैं कि उत्तरी सउदी अरब में जोर्डन की सीमा से यह शुरू होते हैं फिर तट की बराबरी में दक्षिण की ओर चलते हैं। मदीना के पास आकर यह कम होकर ग़ायब से हो जाते हैं लेकिन थोड़ा ही दक्षिण में ताइफ़ के पास फिर शुरू हो जाते हैं। और दक्षिण में असीर प्रान्त में यह ऊँचाई पकड़ने लगते हैं और कुछ ऊँचाइयाँ 3,000 मीटर से ज़रा कम तक पहुँच जाती हैं। फिर भी यहाँ तक यह अलग-अलग पहाड़ियों की शृंखला कम और तिहामाह के तटवर्ती मैदान के पूर्व में स्थित एक ऊँचे पठार का किनारा ज़्यादा लगते हैं। जबल सौदा, यानि 'सौदा पहाड़' यही स्थित है। यह सउदी अरब का सबसे ऊँचा पहाड़ माना जाता है और इसपर सर्दियों में कभी-कभी हलकी बर्फ़ भी पड़ जाती है।
यमनी सरहद के पास सरवात अलग-अलग शिखरों में नज़र आने लगते हैं और यमनी पठार की तरफ चढ़ाई शुरू कर देते हैं। इस शृंखला के 3,000 मीटर से ऊँचे सभी पहाड़ यमन में हैं। शृंखला का सर्वोच्च शिखर जबल अल​-नबी शुएब यमन की राजधानी सनआ के पास स्थित है।
सउदी अरब की सबसे अधिक बारिश इसी शृंखला पर पड़ती है।
