बार्थोलोम हेनरी एलन एक काल्पनिक सुपरहीरो है जो डीसी कॉमिक्स द्वारा प्रकाशित कॉमिक्स में दिखाई देता है। यह चरित्र पहली बार शोकेस #4 में दिखाई दिया था, और इसे लेखक रॉबर्ट कनिघर और पेंसिलर कारमेन इन्फैंटिनो द्वारा बनाया गया था। बैरी एलन फ्लैश नामक एक चरित्र का नवीकरण है, जो 1940 के दशक की कॉमिक किताबों में जे गैरिक के रूप में दिखाई दिया था। बैरी एलन का नाम टॉक शो होस्ट बैरी ग्रे और स्टीव एलन को जोड़ने से बना है।
उसकी मुख्य शक्ति अतिमानवीय गति है; अन्य सभी प्रभाव आणविक कंपन की गति को नियंत्रित करने की उसकी क्षमता से ही सम्भव हो पाते हैं, जिनमें वस्तुओं के आर-पार निकलने की क्षमता भी शामिल है। फ्लैश के तौर पर वह घर्षण और हवा प्रतिरोध करने के लिए एक अलग लाल रंग की पोशाक पहनता है, जिसे वह पारंपरिक रूप से एक अंगूठी के अंदर संग्रहित करके रखता है।
बैरी एलन की क्लासिक कहानियों ने ही डीसी कॉमिक्स की मल्टीवर्स की अवधारणा पेश की, और इस अवधारणा ने कई वर्षों में डीसी के विभिन्न रीबूटों में एक बड़ा हिस्सा निभाया। फ्लैश परंपरागत रूप से ही डीसी की प्रमुख रीबूट कहानियों में हमेशा महत्वपूर्ण भूमिका निभाता रहा है, और 1985 की क्राइसिस ऑन इनफिनिट अर्थ्स क्रॉसओवर शृंखला में, मल्टीवर्स को बचाने के लिए बैरी ने अपने प्राण त्याग दिये, जिसके बाद अगले 23 सालों तक डीसी लाइनअप से इस चरित्र को हटा दिया गया था। नियमित कॉमिक्स में उसकी वापसी 2008 में ग्रांट मॉरिसन की फाइनल क्राइसिस क्रॉसओवर कहानी, और जेफ जॉन्स की फ्लैश: रीबर्थ सीमित श्रृंखला से हुई। तब से उसने ब्लैकस्ट नाइट, फ्लैशपॉइंट, कन्वर्जेंस, और डीसी रीबर्थ समेत कई क्रॉसओवर कहानियों में महत्वपूर्ण भूमिका निभाई है।
कॉमिक्स के बाहर अन्य मीडिया में भी यह चरित्र विभिन्न रूपांतरों में दिखाई दिया है। अभिनेता जॉन वेस्ली शिप ने 1990 की सीबीएस टेलीविजन श्रृंखला में बैरी एलन की भूमिका निभाई थी, जबकि ग्रांट गस्टिन वर्तमान में 2014 की सीडब्ल्यू टेलीविजन श्रृंखला में यह किरदार निभा रहे हैं। एलन तुडिक, जॉर्ज ईड्स, जेम्स अर्नाल्ड टेलर, तालिसेन जाफ, ड्वाइट शल्ट्ज़, माइकल रोसेनबाम, नील पैट्रिक हैरिस, जस्टिन चेम्बर्स, क्रिस्टोफर गोरहम, जोश कीटन, एडम डेविन और अन्य कई अभिनेताओं/गायकों ने एनीमेशन रूपांतरों में चरित्र की आवाज़ प्रदान की है। डीसी एक्सटेंडेड यूनिवर्स में अभिनेता एज्रा मिलर बैरी की भूमिका निभा रहे हैं, मिलर पहली बार 2016 की बैटमैन बनाम सुपरमैन में बैरी के रूप में दिखे थे, और फिर उन्होंने सुसाइड स्क्वाड, और जस्टिस लीग में यह किरदार निभाया। बैरी एलन के ऊपर डीसीईयू के अंतर्गत फ्लैशपॉइंट नामक एक एकल फिल्म निर्माणाधीन है।
