पंगसौ दर्रे से पटकाई पहाड़ो का नज़ारा
पटकाई भारत के पूर्वोत्तर में बर्मा के साथ लगी अंतरराष्ट्रीय सीमावर्ती क्षेत्र पर स्थित पहाड़ी शृंखलाओं का नाम है। इसके पहाड़ों की ऊँचाई हिमालय की तुलना में काफ़ी कम है। पटकाई पहाड़ों में तीन मुख्य शृंखलाएँ शामिल हैं: पटकाई बुम, खसी-गारो-जयंतिया शृंखला और लुशाई पहाड़ियाँ। यह पर्वत भारत के नागालैंड, मणिपुर, मेघालय और मीज़ोरम राज्यों में विस्तृत हैं। पंगसौ दर्रा पटकाई पहाड़ों का सबसे महत्वपूर्ण पहाड़ी दर्रा है और भारत को बर्मा से जोड़ने वाली लेडो रोड इसी दर्रे से निकलती है। भारत-बर्मा सरहद पर खड़ा 3,826 मीटर ऊँचा सारामति पर्वत पटकाई पहाड़ों का सबसे बुलन्द शिखर है और यह भारतीय उपमहाद्वीप का सबसे ऊँचा ग़ैर-हिमालियाई पर्वत भी है। ध्यान दें कि भारत-बर्मा सीमा पर इस से ऊँचा 5,881 मीटर ऊँचा खाकाबो राज़ी पहाड़ भी खड़ा है लेकिन वह हिमालय पर्वतों की एक उपशृंखला का सदस्य है।
