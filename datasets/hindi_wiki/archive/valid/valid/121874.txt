निर्देशांक: 26°36′N 85°30′E / 26.6°N 85.5°E / 26.6; 85.5
सरदलपट्टी भारत में बिहार राज्य के ऐतिहासिक सीतामढी जिलान्तर्गत एक महत्वपूर्ण गाँव है। निकटस्थ शहर एवं जिला मुख्यालय सीतामढी से यह गाँव 25 किलोमीटर पूर्व तथा राष्ट्रीय राजमार्ग 104 पर स्थित रधाउर मोड़ से 3 किलोमीटर उत्तर अवस्थित है। सघन आबादी वाले इस कृषिप्रधान गाँव में बज्जिका बोली जाती है लेकिन शिक्षा का माध्यम हिंदी है। लगभग 1 वर्गकिलोमीटर क्षेत्र वाले इस छोटे से गाँव की वर्तमान जनसंख्या लगभग 800 है।
भारत के बिहार प्रांत से गुजरनेवाले राष्ट्रीय राजमार्ग 104 पर स्थित इस गाँव की अक्षांश एवं देसांतर स्थिति 26037' उत्तर एवं 85030' पूर्व में है। ईस्वी सन 1860 में अंग्रेजों द्वारा पहली बार तैयार किए गए नक्शे में गाँव का प्रचलित नाम सरदलपट्टी, थाना- परिहार दिया गया है। सरदलपट्टी के उत्तर में नरफोड़ा एवं परसंडी, दक्षिण में लरुआरी, पूर्व में पिपड़ा खुर्द और पश्चिम में टोला बिसनपुर पड़ोसी गाँव हैं। गाँव का स्थानीय बाजार परिहार एवं रधाऊर मोड़ है। सरदलपट्टी ग्राम पंचायत सुरसंड विधान सभा क्षेत्र एवं सीतामढी संसदीय क्षेत्र में पड़ता है।
गाँव के उत्क्रमित मध्य विद्यालय में आठवीं स्तर तक तथा उच्च विद्यालय परिहार में 10वीं कक्षा तक पढाई का साधन मौजूद होने के बावजूद लोगों में शिक्षा का स्तर मध्यम है। खेती ज्यादातर लोगों के जीविका का मुख्य स्रोत है जबकि कुछ लोग नौकरी पेशा हैं। गाँव की जमीन उपजाऊ है जिसमें धान, गेहूँ, मक्का के अतिरिक्त अन्य खाद्यान्न एवं दलहन तथा तिलहन का अच्छा उत्पादन होता है। सघन जनसंख्या एवं खेतों का आकार छोटा होने से कृषि का व्यवसायिक रूप नहीं दिखाई देता लेकिन ईंख, मिर्च आदि उगाकर लोग आर्थिक मदद प्राप्त कर लेते हैं। सिंचाई के लिए निजी नलकूप या इंद्रदेव की कृपा पर लोग निर्भर हैं। बाढ प्रभावित होने के बावजूद निजी क्षेत्रों में वागबानी तथा वानिकी का अच्छा विकास हुआ है और गाँव में पर्याप्त हरियाली है। आम, लीची, सीसम आदि के पेड़ खूब दिखाई देते हैं।
गाँव से गुजरने वाली पक्की सड़क परिहार को रधाउर मोड़ से जोड़ती है। राष्ट्रीय राजमार्ग 104 से रधाउर मोड़ होकर गुजरने वाली सवारी गाड़ियाँ आवागमन का सबसे अच्छा साधन है। जिला मुख्यालय सीतामढी तथा प्रखंड मुख्यालय परिहार जाने के लिए गाँव से दैनिक सवारी गाड़ी उपलब्ध है। नज़दीकी रेलवे स्टेशन सीतामढी है जो पूर्व मध्य रेलवे के दरभंगा-नरकटियागंज रेलखंड पर पड़ता है। गाँव से रेलवे स्टेशन की दूरी 25 किलोमीटर पश्चिम है। देश के विभिन्न हिस्सों में मधुबनी, दरभंगा तथा नरकटियागंज होते हुए हर रोज दस जोड़ी सवारी गाड़ियाँ यहाँ से गुजरती हैं। दिल्ली के लिए लिच्छवी एक्सप्रेस जाती है। सीतामढी से आने-जाने वाली गाड़ियों की जानकारी इंडियारेलइन्फो डॉट काम पर मिल सकती है। वायु सेवा के लिए निकटस्थ हवाई अडडा 160 किलोमीटर दूर पटना में है।
