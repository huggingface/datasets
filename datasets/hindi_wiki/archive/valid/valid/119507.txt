आल्कुबियेर​ इंजन एक प्रस्तावित वैज्ञानिक युक्ति है जिसमें भौतिकशास्त्री मिगेल आल्कुबियेर​ ने आइनस्टाइन​ क्षेत्र समीकरण का एक संभव हल देते हुए यह दिखाया था कि कुछ परिस्थितियों में किसी यान को प्रकाश की गति से भी तेज़ चलाया जा सकता है। सामान्य सापेक्षता सिद्धांत किसी भी वस्तु को साधारण दिक्-काल में प्रकाश से तेज़ जाने की अनुमति नहीं देता। लेकिन सन् 1994 में आल्कुबियेर​ ने दिखाया कि ऋणात्मक घनत्व की ऊर्जा के प्रयोग से यान के पीछे के दिक्-काल को फैलाया जा सकता है और उसके आगे के दिक्-काल को सिकोड़ा जा सकता है। इस से यान इस मरोड़े हुए दिक्-काल में प्रकाश की गति से कम चलकर भी साधारण दिक्-काल के हिसाब से प्रकाश की गति से कहीं अधिक वेग पर चल सकता है। भौतिकी के नियमों के अनुसार ऐसी ऋणात्मक घनत्व की ऊर्जा उत्पन्न करने वाला विचित्र पदार्थ वर्जित तो नहीं है लेकिन यह न तो कभी देखा गया है और न ही वैज्ञानिक इसे बनाने में अभी सक्षम हैं।
