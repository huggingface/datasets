शोरतुग़​ई उत्तरी अफ़ग़ानिस्तान के बदख़्शान प्रान्त में कोकचा नदी और आमू दरिया के विलय क्षेत्र के पास 2000 ईसापूर्व में स्थापित सिन्धु घाटी सभ्यता की एक व्यापारिक बस्ती थी। यह पास में स्थित सर-ए-संग की खानों से लाजवर्द आगे पहुँचाने के लिए स्थापित की गई थी। इतिहासकार समझते हैं कि इसमें वह सभी चिह्न हैं जो सिन्धु घाटी के सम्बंधित बस्तियों में हुआ करते हैं। माना जाता है कि लाजवर्द के अलावा यहाँ से टिन और सोना भी होकर जाता था और संभव है कि मध्य एशिया का और भी माल दक्षिण में भारतीय उपमहाद्वीप भेजा जाता हो।
यह बस्ती दो पहाड़ों पर विस्तृत थी जिन्हें पुरातत्व विशेषज्ञों ने 'ए' और बी' का नाम दिया। 'ए' पर रहने की बस्ती थी और 'बी' पर एक क़िलेनुमा निर्माण के खँडहर हैं। दोनों दो-दो हैक्टर के क्षेत्रफल पर फैले हुए हैं। यहाँ कुछ संक्षिप्त लिखाई वाली एक मोहर, मिटटी के बने बैल और बैलगाड़ी की प्रतिमाएँ और रंग करे हुए मिटटी के बर्तन मिले हैं। यह सभी सिन्धु घाटी सभ्यता से सम्बंधित चीजें हैं।
