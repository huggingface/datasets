चित्राल या छेत्रार पश्चिमोत्तरी पाकिस्तान के ख़ैबर-पख़्तूनख़्वा प्रान्त के चित्राल ज़िले की राजधानी और सबसे बड़ा शहर है। यह हिन्दु कुश पर्वतमाला के सबसे ऊँचे पहाड़ तिरिच मीर के चरणों में कुनर नदी के पश्चिमी किनारे पर बसा हुआ है। चित्राल ज़िले की कुल 3 लाख लोगों की आबादी में से लगभग 2 लाख चित्राल शहर में रहतें हैं। शहर जिस वादी में स्थित है वह 3,700 फ़ुट की ऊँचाई पर स्थित है।
'चित्राल' खोवार भाषा के 'छेत्रार' शब्द से आया है। क्योंकि खोवार हिन्द-आर्य भाषा-परिवार की एक दार्दी भाषा है, इसलिए 'छेत्रार' के सजातीय शब्द हिन्दी में भी मिलते हैं, जैसे कि 'क्षेत्र', 'छेत्र' और 'खेत'।
