बसंत और शरद काल प्राचीन चीन के पूर्वी झोऊ राजवंश काल के पहले भाग को कहते हैं, जो 771 ईसापूर्व से 476 ईसापूर्व तक चला, हालाँकि कभी-कभी 403 ईसापूर्व को इस काल का अंत माना जाता है। इस काल से सम्बंधित चीनी सभ्यता का क्षेत्र ह्वांग नदी घाटी के मैदान में, शानदोंग प्रायद्वीप में और इनके कुछ नज़दीकी इलाक़ों में स्थित था। इस काल का 'बसंत और शरद' वाला नाम 'बसंत और शरद के वृतान्त' नामक ऐतिहासिक ग्रन्थ से आता है, जिसमें लू नाम के राज्य की दास्तान दर्ज है, जो प्रसिद्ध धार्मिक दार्शनिक कन्फ़्यूशियस का घर भी था।
इस काल में झोऊ वंश के सम्राटों की शक्ति बस नाम-मात्र की रह गई। उनका केवल अपनी राजधानी, लुओ यी, पर नियंत्रण था। झोऊ काल की शुरुआत में राजघराने के भाई-बंधुओं और सेनापतियों को अलग-अलग राज्य दे दिए गए थे जिनको सम्राट के अधीन रखा गया था। यह इसलिए किया गया था क्योंकि झोऊ अपने से पहले आने वाले शांग राजवंश से जीत तो गए थे लेकिन उन्हें इतने बड़े साम्राज्य पर नियंत्रण रखने में कठिनाई आ रही थी। शुरू में यह रियासतों की व्यवस्था चली लेकिन झोऊ सरकार कमज़ोर पड़ने पर यह सब अपने अलग-अलग राजकुल और देश चलने लगे। इन रियासतों में से 12 सबसे बड़ी रियासतों के सरदार समय-समय पर मिलकर नीतियां तय करने लगे। कभी-कभी किसी एक नेता को सभी रियासतों की मिली-जुली फ़ौज का सेनापति भी घोषित कर दिया जाता था। समय के साथ-साथ इन राज्यों में झड़पें बढ़ीं और ये एक दुसरे की धरती हड़पने लगे। छठी शताब्दी ईसापूर्व तक सबसे छोटे राज्य ग़ायब हो चुके थे और गिनती के कुछ बड़े राज्यों का चीन पर बोलबाला था। कुछ दक्षिणी राज्यों ने तो खुल्लम-खुल्ला झोऊ साम्राज्य से अपनी स्वतंत्रता घोषित कर दी, जिस से अन्य राज्यों ने उनमें से कुछ के विरुद्ध अभियान चलाये।
इन राज्यों में आपस में झगड़े तो चल ही रहे थे, लेकिन इनके अन्दर भी सत्ता के लिए खींचातानी जारी थी। 'जिन' नामक राज्य में छह ज़मीनदारी परिवारों में आपसी युद्ध हुए। ची राज्य में चेन परिवार ने अपने सभी दुश्मनों को मार डाला। जब इन राज्यों में अंदरूनी गृह-युद्ध समाप्त हुए और शासक परिवार अपने शत्रुओं का ख़ात्मा कर के स्पष्ट रूप से उभर आये फिर उनकी शक्तियाँ राज्यों के बीच की लड़ाइयों में लगनी आरम्भ हुई। 403 ईसापूर्व में 'जिन' राज्य के तीन सर्वोच्च परिवारों ने उस राज्य का विभाजन किया और यही वर्ष 'बसंत और शरद काल' का अंत और 'झगड़ते राज्यों के काल' का आरम्भ माना जाता है।
