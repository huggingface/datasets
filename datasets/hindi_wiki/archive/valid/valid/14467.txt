हुन सेन एक कम्बोडियाई राजनेता हैं, जो कि कम्बोडिया के प्रधानमंत्री तथा कम्बोडियाई पीपल्स पार्टी के अध्यक्ष हैं। वे 1985 से कम्बोडिया के प्रधानमंत्री हैं, जिसके कारण वे विश्व के सबसे लम्बे कार्यकाल तक पद पर रहने वाले प्रधानमंत्री हैं, तथा सबसे लम्बे कार्यकाल तक पद पर रहने वाले सरकार प्रमुख में से हैं। वे 1979 से 1986 तथा 1987 से 1990 तक देश के विदेश मंत्री भी रहे हैं। उनकी पूरी सम्मानार्थ उपाधि सम्देच अक्का मोहा सेना पेदाई तेचो हुन सेन है। जन्म के समय उनका नाम हुन बुनल था, खमेर रूज से जुड़ने के दूसरे ही वर्ष उन्होंने अपना नाम बदल कर हुन सेन कर लिया।
हुन सेन जनवरी 1985 में पहली बार प्रधानमंत्री पद पर आसीन हुए, जब एक-दलीय राष्ट्रीय असेम्बली ने उन्हें चान सी का उत्तराधिकारी घोषित किया था। दिसंबर 1984 में चान सी की मृत्यु के पश्चात उनके प्रधानमंत्री बनने का रास्ता साफ़ हो गया। उन्होंने यह पद 1993 तक संयुक्त राष्ट्र समर्थित चुनाव होने तक संभाला, जिसमे किसी को बहुमत नहीं मिला। फुन्किन्पेक से आम सहमति के पश्चात सेन नोरदम रानारिद्ध के साथ द्वितीय प्रधानमंत्री बने और 1997 के तख्तापलट तक इस पद पर रहे। 1998 के चुनावों में उन्होंने अपनी पार्टी सीपीपी को विजय तो दिलाई मगर फुन्किन्पेक के साथ गठबंधन सरकार बनानी पड़ी। हुन सेन तबसे छह बार लगातार प्रधानमंत्री का कार्यकाल संभाल रहे हैं। जून 2015 में चेया सिम की मृत्यु के पश्चात वे सीपीपी के अध्यक्ष चुने गये। 2018 में वह बिना विपक्ष के हुए चुनाव में वे छठी बार प्रधानमंत्री चुने गये। 
सेन का जन्म कम्पोंग चाम में एक किसान परिवार में हुआ था। वह अपने पिता हुन नेआंग की कुल छः सन्तानों में तीसरे थे। उनके पिता कम्पोंग चाम की एक वाट में भिक्षु थे। बाद में उन्होंने देश को फ्रांसीसियों से आजादी दिलवाने हेतु वे स्वतंत्रता आन्दोलन में कूद पड़े तथा हुन सेन की माँ डी योन से 1940 के दशक में विवाह किया। हुन नेआंग के पैतृक पूर्वज चीनी-कम्बोडियाई मूल के बहुत अमीर तथा बड़े भूमिहार थे। हुन नेआंग को भी अपनी पैतृक सम्पत्ति का काफी हिस्सा मिला और वे अपनी जिन्दगी काफी आराम से व्यतीत कर रहे थे, मगर अपहरण कांड के कारण उन्हें अपनी काफ़ी सम्पत्तियाँ बेचनी पड़ी। सेन ने अपने परिवार को 13 वर्ष की ही अवस्था में नामपेन्ह स्थित मठ विद्यालय में दाखिला लेने हेतु छोड़ दिया था। जब लोन नोल ने 1970 में सिहानुक से रक्तविहीन तख्तापलट के माध्यम से सत्ता हथिया ली, तब वे खमेर रूज से जुड़ गये। इसके दो वर्ष पश्चात ही उन्होंने अपना नाम बदल कर हुन सेन रख लिया। 
उन्होंने हुन मानेट से विवाह किया है जिनसे उन्हें छः संतानें कम्सोत, हुन मानेट, माना, हुन मनिथ, हुन मानी, माली तथा मालिस हैं। हुन मानेट ब्रिस्टल विश्वविद्यालय से अर्थशास्त्र में पीएचडी हैं। सेन के कार्यकाल के दौरान उनके सभी पुत्रों ने बड़ी भूमिका निभायी है। उनके बड़े भाई हुन नेंग कम्पोंग चाम के राज्यपाल रह चुके हैं तथा वर्तमान में सांसद हैं।
हालाँकि हुन सेन का आधिकारिक जन्मदिन 4 अप्रैल 1951 है, मगर वास्तविक 5 अप्रैल 1952 है। अपनी मातृभाषा ख्मेर के अतिरिक्त वे वियतनामी भाषा भी धाराप्रवाह बोल सकते हैं। हुन सेन थोड़ी बहुत अंग्रेजी भी बोल सकते हैं मगर सामान्यतः वे अंग्रेजी मीडिया के सामने ख्मेर बोलते हैं जो इंटरप्रेटर के माध्यम से अनुवादित होता है।
बचपन में मुर्गा चुराने के फलस्वरूप मुर्गे ने उनकी आँख में चोच घुसा दी, इस कारण उनकी एक आँख नहीं है। 
