एनएचके अर्थात जापान प्रसारण निगम) जापान में एकमात्र लोक प्रसारण निगम है। प्रसारण का शुभारम्भ 1925 में हुआ था। निगम के लिए धन जापान में टेलीविज़न दर्शकों से प्राप्त शुल्क से आता है। इस व्यवस्था का उद्देश्य राजनीति और निजी संगठनों के प्रभाव से मुक्त, निष्पक्ष प्रसारण उपलब्ध कराना और दर्शकों और श्रोताओं की राय को प्राथमिकता देना है। 
एनएचके इस समय देश के भीतर 5 टीवी और 3 रेडियो चैनलों पर प्रसारण करता है। मुख्य सतही यानि टैरेस्ट्रियल टीवी सेवा के सामान्य टेलीविज़न और शैक्षिक टेलीविज़न चैनल तथा 3 रेडियो चैनल समाचार, शैक्षिक कार्यक्रम, पारिवारिक मनोरंजन आदि के कार्यक्रम प्रसारित करते हैं। 3 सैटेलाइट टीवी चैनल विविध रुचियों के कार्यक्रम प्रसारित करते हैं। एनएचके वर्ल्ड अंतर्राष्ट्रीय प्रसारण सेवाएँ प्रदान करता है।
एनएचके वर्ल्ड एनएचके की विदेश प्रसारण सेवा है। यह सेवा टीवी, रेडियो और इंटरनेट पर विश्व के दर्शकों और श्रोताओं के लिए समाचार और कार्यक्रम प्रसारित करती है।एनएचके का प्रसारण जापानी और अंग्रेज़ी भाषाओं में किया जाता है। यह चौबीसों घंटे प्रसारित होने वाली सेवा है।
एनएचके वर्ल्ड टीवी, अंग्रेज़ी भाषा में टेलीविज़न सेवा है। यह सेवा दिन में 24 घंटे जापान, एशिया और शेष दुनिया के बारे में ताज़ातरीन जानकारी के साथ विविध कार्यक्रम भी प्रसारित करती है। इसे तीन संचार उपग्रहों के माध्यम से दुनिया भर में प्रसारित किया जाता है।
एनएचके वर्ल्ड प्रीमियम, जापानी भाषा में टीवी कार्यक्रमों की सेवा है। समाचारों और जानकारी से भरपूर कार्यक्रमों के अलावा नाटक, बाल जगत, खेल, मनोरंजन, संस्कृति और कला जगत से जुड़े कार्यक्रम प्रसारित किए जाते हैं। यह सेवा उपग्रह टेलीविज़न सेवा और केबल नेटवर्क के माध्यम से दिन में 24 घंटे उपलब्ध रहती है।
एनएचके वर्ल्ड रेडियो जापान जापानी और अंग्रेज़ी सहित विश्व भर में 18 भाषाओं में प्रसारण करता है। प्रत्येक भाषा में प्रसारण की अवधि अलग-अलग है फिर भी प्रतिदिन कुल मिलाकर पचपन घंटे दस मिनट कार्यक्रम प्रसारित होते हैं।
18 भाषाओं में कार्यक्रम, आडियो समाचार और जापानी भाषा सीखने के पाठ जैसी अनेक सेवाएँ उपलब्ध हैं। कुछ भाषाओं में समाचार वीडियो स्ट्रीमिंग, समाचारों का पाठ और मोबाइल समाचार सेवा भी उपलब्ध हैं ।
