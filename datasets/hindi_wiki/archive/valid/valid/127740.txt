अस्तोला या सतदीप या हफ़्त तलार पाकिस्तान के बलोचिस्तान प्रान्त के मकरान तट से 25 किमी दूर अरब सागर में स्थित एक द्वीप है। इस पर कोई स्थाई आबादी नहीं है और यह पास के पसनी नामक क़स्बे व बंदरगाह से लगभग 5 घंटों में पहुँचा जा सकता है। प्रशासनिक नज़र से यह बलोचिस्तान के ग्वादर ज़िले में पड़ता है। आबादी न होने के कारण यहाँ प्रकृति का राज है और कई पक्षी व जानवर यहाँ रहते हैं।
अस्तोला द्वीप एक ढलान वाले पठार का बना हुआ है जिसपर सात पहाड़ी टीले हैं। वातावरण शुष्क होने के कारण पौधे व पेड़ कम हैं। द्वीप का दक्षिणी छोर धीमी ढलान से समुद्र-तल तक आता है जबकि उत्तरी छोर पर अचानक गहरी खाई के बाद समुद्र है। अस्तोला पाकिस्तान का सबसे बड़ा समुद्री द्वीप है। यह 6.7 किमी लम्बा और 2.3 किमी चौड़ा है। इसका क्षेत्रफल लगभग 6.7 वर्ग किमी है।
अस्तोला को प्राचीन काल में सतद्वीप बुलाया जाता था जो इसके सात टिलों पर आधारित नाम है। यहाँ काली का एक प्राचीन मंदिर है जो हिन्दुओं के लिए तीर्थ है लेकिन वर्तमान काल में यह खंडहर बन चुका है। द्वीप पर एक छोटी मस्जिद भी है जिसे अनुकूल मौसम में यहाँ पसनी से मछली पकड़ने आये मछुआरे प्रयोग करते हैं।
