एक्वामैन डीसी कॉमिक्स के इसी नाम के एक चरित्र पर आधारित एक आगामी अमेरिकी सुपरहीरो फ़िल्म है, जिसे वार्नर ब्रदर्स पिक्चर्स द्वारा वितरित किया गया है। यह डीसी एक्सटेंडेड यूनिवर्स में छठी फ़िल्म होगी। जेम्स वान द्वारा निर्देशित इस फ़िल्म की पटकथा डेन लेस्ली जॉनसन-मैकगोल्ड्रिक और विल बील द्वारा वान, बील और जेफ जॉन्स की एक कहानी पर लिखी गई है। फ़िल्म में जेसन मोमोआ ने शीर्षक चरित्र को चित्रित किया है, जबकि एम्बर हेर्ड, विलेम डाफ़ो, पैट्रिक विल्सन, डॉल्फ लुंडग्रेन, याह्या अब्दुल-मतीन द्वितीय और निकोल किडमैन ने अन्य सहायक भूमिकाऐं निभाई हैं। यह बैटमैन वर्सेस सुपरमैन: डॉन ऑफ जस्टिस और जस्टिस लीग के बाद शीर्षक चरित्र को दर्शाने वाली तीसरी लाइव एक्शन नाटकीय फिल्म, और चरित्र पर पूरी तरह केंद्रित पहली पूर्ण लंबाई वाली फीचर फिल्म होगी। एक्वामैन में, अटलांटिस के जलमग्न राज्य के उत्तराधिकारी आर्थर करी को अपने लोगों का नेतृत्व कर अपने भाई ऑर्म का सामना करना होगा, जो सात साम्राज्यों को एकजुट कर सतह की दुनिया के खिलाफ युद्ध छेड़ना चाहता है।
