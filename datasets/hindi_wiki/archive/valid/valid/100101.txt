पुलोमिलो भारत के निकोबार द्वीपसमूह का एक द्वीप है। यह छोटे निकोबार द्वीप के बहुत समीप स्थित है और इन दोनों की दूरी 1 किमी से भी कम है।
पुलोमिलो पर दक्षिण निकोबारी भाषा बोली जाती है, जो छोटे निकोबार, बड़े निकोबार, कोन्डुल और कुछ अन्य द्वीपों पर भी बोलते हैं, हालांकि पुलोमिलो की "चन्नाई पयुह" कहलाने वाली उपभाषा में कुछ स्थानीय विशेषताएँ हैं। यहाँ की अधिकतर आबादी निकोबारी समुदाय की है। धार्मिक रूप से लोग लगभग सौ वर्षों से ईसाई हैं पर मूल निकोबारी धर्म की अस्थाएँ अभी भी मिलती हैं। 2004 की सूनामी का इस द्वीप पर भयंकर प्रकोप हुआ था और द्वीप की लगभग आधी जनसंख्या उस जलप्रलय का शिकार हो गई थी। 2001 की भारतीय राष्ट्रीय जनगणना में पुलोमिलो की जनसंख्या 214 थी, जिसमें से 2005 में केवल 109 जीवित थे।
द्वीप के 1.3 वग किमी के क्षेत्रफल में से 1.29 वर्ग किमी वन से ढका हुआ है और यहाँ पर केवल एक ही मानवीय बसेरा है, जिसका नाम भी पुलोमिलो है। द्वीप पर विद्युत का प्रबन्ध नहीं है और आने-जाने के लिये नौका ही प्रयोग होती है। निकोबार के अन्य गाँवो की तरह यहाँ भी घरों को खम्बों पर ज़मीन से ऊपर उठाई गई कुटियाओं के रूप में बनाया गया है। प्रथम दृष्टि में द्वीप हरा-भरा और सुंदर प्रतीत होता है।
