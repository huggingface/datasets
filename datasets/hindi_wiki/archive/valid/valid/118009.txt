सियालकोट पाकिस्तान के पंजाब प्रांत का एक ज़िला है। सियालकोट ज़िले की राजधानी सियालकोट शहर है। इस ज़िले की चार तहसीलें हैं - डसका, पसरूर, सम्बड़ियाल और सियालकोट। यह ज़िला पाकिस्तानी पंजाब प्रान्त के पूर्वोत्तर में स्थित है। इसकी सीमाएँ पश्चिमोत्तर में गुजरात ज़िले से, पूर्वोत्तर में भारत के जम्मू ज़िले से, दक्षिण पूर्व में नारोवाल ज़िले सेऔर दक्षिण-पश्चिम में गुजराँवाला ज़िले से लगतीं हैं।
सियालकोट ज़िले में सन् 2011 में 42,00,000 लोगों की आबादी थी। इसका क्षेत्रफल क़रीब 3,016 वर्ग किमी है। इस ज़िले का नाम प्राचीन राजा सालिवाहन पर पड़ा है और इसका सम्बन्ध उसके प्रसिद्ध पुत्र राजा रसालू से भी है जिसपर पंजाबी लोक-संस्कृति में कथाएँ और गाने हैं। सियालकोट ज़िले का पसरूर शहर एक प्राचीन स्थल है जिसकी स्थापना पारस राम नामक एक ब्राह्मण ने की थी। प्रथम मुग़ल साम्राज्य सम्राट बाबर ने अपने बाबरनामा में भी पसरूर का ज़िक्र किया है कि वह वहाँ रुका था। इस क्षेत्र पर समय-समय पर पड़ोस के जम्मू राजाओं का क़ब्ज़ा होता रहता था। मुग़ल साम्राज्य के कमज़ोर पड़ने पर यहाँ रणजीत सिंह देव नामक एक डोगरा राजपूत राजा का शासन हो गया जिसने इस क्षेत्र पर अफ़्ग़ानिस्तान के दुर्रानी साम्राज्य के फैलने पर अहमद शाह दुर्रानी कि अधीनता स्वीकार ली। सिख साम्राज्य के उभरने पर यहाँ उसका राज आया। आज़ादी से ठीक पहले सियालकोट ज़िले में मुस्लिमों कि बहुतायत थी हालांकि सियालकोट शहर में हिन्दू बहुत थे। प्रसिद्ध कवि अलामा इकबाल, भारतीय अभिनेता ए के हंगल और प्रसिद्ध पुराने हिंदी-फिल्म नायक राजेंद्र कुमार सभी सियालकोट में पैदा हुए थे।
चेनाब नदी की एक नहर
सियालकोट शहर का घंटाघर
डसका तहसील के एक गाँव में एक मज़ार
