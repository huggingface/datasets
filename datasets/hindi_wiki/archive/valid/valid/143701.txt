मराठी विश्वकोश महाराष्ट्र सरकार की खास पहल द्वारा मराठी भाषा में निर्मित एन्सायक्लोपीडिया ब्रिटानिया की तरह एक ज्ञानकोश है।
मुद्रित स्वरूप में इस विश्वकोश को प्रकाशित करने का कार्य महाराष्ट्र राज्य विश्वकोश निर्मिती मंडल द्वारा सन 1960 में आरम्भ किया गया। अक्टूबर 2012 तक मराठी विश्वकोश के 18 खंड प्रकाशित किये जा चुके है। योजना के अनुसार इस विश्वकोश के दो और काया खंड प्रकाशित किये जायेंगे। उसके बाद प्रतिशब्द संग्रह, सूची संग्रह और मानचित्र संग्रह भी प्रकाशित किये जायेंगे। 
मराठी भाषा का पहला ज्ञानकोश श्रीधर व्यंकटेश केतकर जी द्वारा प्रकाशित'महाराष्ट्रीय ज्ञानकोश' था जिसका प्रथम खण्ड 1921 में में प्रकाशित हुआ। जनवरी, 1916 में ही वस्तुत: केतकर जी ने मराठी ज्ञानकोश के महान्‌ साहित्यिक अनुष्ठान का औपचारिक रूप से आरंभ किया। उन्हें इसे पाँच वर्ष में प्रकाशित करने की आशा थी किंतु वास्तव में केवल पहला खंड ही सन्‌ 1921 में निकल सका और इक्कीसवाँ खंड 1929 में प्रकाशित हुआ। 1916 से 1929 तक का 13-14 वर्ष का समय केतकर के लिए असाधारण दौड़ धूपवाली सक्रियता का था, क्योंकि उन्हें एक साथ ही ज्ञानकोश के संपादक, व्यवस्थापक, मुद्रक, प्रकाशक, यहाँ तक कि स्थान स्थान पर जाकर उसके ग्राहक बनाने का भी कार्य करना पड़ता था। 
