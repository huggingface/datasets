निर्देशांक: 15°14′N 74°10′E / 15.23°N 74.17°E / 15.23; 74.17धारबन्दोरा, भारतीय राज्य गोवा के दक्षिण गोवा जिले का एक तालुक है। धारबन्दोरा, महाराष्ट्रीय नववर्ष गुड़ी पड़वा के दिन यानि 4 अप्रैल 2011 को दक्षिण गोवा जिले के छठे तालुक के रूप में अस्तित्व में आया है हालांकि इसके गठन संबंधी अधिसूचना को गोवा सरकार ने 16 मार्च 2011 को जारी किया था। धारबन्दोरा गोवा का बारहवां, सबसे नया और सबसे छोटा तालुक है। 
इसके गठन के पीछे का उद्देश्य प्रशासन का विकेन्द्रीकरण कर दूर दराज पड़े इलाकों तक प्रशासनिक सेवाओं की पहुँच को सुनिश्चित करना है। इसका गठन संगेम तालुक का विभाजन करके उसके 14 गांवों को लेकर किया गया है तथा इसमें उत्तर गोवा जिले के पोंडा तालुक के उसगांव तथा गंजेम नामक क्षेत्रों को भी शामिल किया गया है। धारबन्दोरा नामक गांव इस तालुक का मुख्यालय है। कोंकणी और कन्नड़ धारबन्दोरा में प्रयोग में आने वाली प्रमुख भाषायें हैं।
धारबन्दोरा 15°24'6"N 74°5'39"E के निर्देशांकों पर स्थित है। धारबन्दोरा तालुक के अंतर्गत धारबन्दोरा, किर्लापल-दभाल, कोल्लम, मोल्लम, संकोर्दा और उसगांव-गंजेम की ग्राम पंचायतें आती है। संगेम से धारबन्दोरा की दूरी 8 किमी है जबकि मडगांव से यह 24.6 किमी और गोवा की राजधानी पणजी से यह 34 किमी की दूरी पर स्थित है। इसके उत्तर में सतारी तालुक, पश्चिम में पोंडा तालुक, पूर्व में कर्नाटक और दक्षिण में संगेम तालुक स्थित है।
