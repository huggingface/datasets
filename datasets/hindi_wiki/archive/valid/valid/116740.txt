परी चक्र अथवा परी वृत्त मुख्यतः दक्षिणी अफ़्रीकी नामीब मरुभूमि के अर्द्ध-शुष्क घास के मैदानों में पाए जाने वाले वृत्ताकार बंजर जमीन के टुकड़े हैं। घास के मैदानों के बीचोबीच निर्मित होने वाले इन बंजर वृत्तों का व्यास 2 से 15 मीटर तक हो सकता है। वर्ष 2014 तक, इस अवघटना को अफ्रीका के इस दक्षिणी मरुस्थलीय भाग तक ही सीमित माना जाता रहा है, लेकिन पारस्थितिकी-विदों द्वारा हाल ही में ऑस्ट्रेलिया के पश्चिमी भाग में स्थित पिलबारा के रेगिस्तान में भी इस तरह की आकृतियाँ देखे जाने के साक्ष्य उपलब्ध हुये हैं।
अध्ययनों में यह देखा गया है कि आमतौर पर इन वृत्तों का जीवन चक्र 30 से 60 वर्ष तक का होता है, इसके बाद आसपास की घास इनका अतिक्रमण करके इन्हें समाप्त कर देती है। सामान्यतः ये 2 मीटर व्यास के हो जाने पर परिलक्षित होना शुरू होते हैं और अपनी प्रौढ़ावस्था में इनका व्यास औसतन 12 मीटर तक पहुँच जाता है जिसके बाद इनके आकार में क्रमशः क्षय होने लगता है।
इन प्राकृतिक रूप से बनने वाले वृत्तों की उत्पत्ति कैसे होती है यह अभी भी अन्वेषण और वैज्ञानिक चर्चा का विषय है। आरम्भ में इनकी उत्पत्ति के लिए जमीन के अन्दर दीमकों की उपस्थिति को कारण के रूप में देखा गया था, हालाँकि, अब यह सिद्धान्त अमान्य घोषित कर दिया गया। हालाँकि, अभी भी इनके निर्माण के सन्दर्भ में निर्विवादित सिद्धांत का प्रतिपादन नहीं हुआ है।
स्थानीय हिम्बा लोग इन वृत्तों को दैवी कारणों से उत्पन्न मानते रहे हैं। ये लोग इन्हें देवताओं, आत्माओं या प्राकृतिक दैवी शक्तियों द्वारा निर्मित मानते हैं। इसी इलाके में निवास करने वाली एक अन्य जनजाति सान जनजाति है और सान लोग इन वृत्तों में भी दैवी शक्ति का वास होना मानते हैं।
ये वृत्त स्थानीय पारितंत्र का अभिन्न अंग हैं और स्थानीय जनजातीय लोगों की कृषि और पशुपालन शैली में इन वृत्तों को भी समय के साथ स्थान मिला है। आमतौर पर हिम्बा लोग इनका उपयोग अपने पालतू पशुओं के अल्प-कालिक बाड़े के रूप में करते हैं; घास को साफ़ नहीं करना पड़ता बल्कि वृत्त के चारों ओर बस बाड़ खड़ा कर देना होता है।
