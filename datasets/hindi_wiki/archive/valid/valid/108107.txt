विलियम मॉरिस डेविस अमरीकी भूगोलवेत्ता तथा भूवैज्ञानिक थे। डेविस ने भू-आकृतिविज्ञान के क्षेत्र में गवेषणाओं और सिद्धान्तों पर कई पुस्तकें तथा कई सौ शोधपत्र लिखे थे। वह अपरदनचक्र के सिद्धान्त का जन्मदाता था।
विलियम मॉरिस डेविस का जन्म संयुक्त राज्य अमेरीका के पेन्सलवानिया राज्य में फिलाडेल्फिया नगर में 2 फरवरी 1850 में हुआ। 1869 ई0 में हार्वर्ड विश्वविद्यालय में शिक्षा समाप्त करके सन् 1770 से 73 तक अज्रेटीना की कार्बोना स्थित राष्ट्रीय वेधशाला में ज्योतिर्विद् के रूप में इन्होंने कार्य किया। 1876 ई0 में इन्होंने हार्वर्ड विश्वविद्यालय में अध्ययपन कार्य प्रारंभ किया और 1890 ई0 में भौतिक भूगोल के आचार्य नियुक्त हुए। तत्पश्चात् 1899-1912 ई0 तक इन्होंने वहीं पर भौताकृतिकतत्व के आचार्य के रूप में कार्य किया। 1903, 1904 तथा 1909 ई0 में ये अमरीकी भूगोलवेत्ताओं के संस्थान के अध्यक्ष रहे। सन् 1911 में इन्हें अमरीकी भूविज्ञान का भी अध्यक्ष बनाया गया। इन्होंने बर्लिन विश्वविद्यालय तथा सारबॉन में भी अध्यापन कार्य किया।
डेविस अमरीकी भौताकृतिकत्तत्व विज्ञान के जनक माने जाते हैं। इन्होंने उपर्युक्त विज्ञान में पहले किए गए कार्यो को सैद्धांतिक प्रतिरूप दिया तथा वैज्ञानिक शब्दावली प्रदान की। इन्होंने भौताकृतिक तत्वों के विकास के अध्ययन में संरचना, प्रक्रिया तथा अवस्था को महत्वपूर्ण बताया है और अपक्षरण चक्र के प्रकरण में भौताकृतिक तत्वों के आद्योपांत विकास के क्रमों को किशोरावस्था, प्रौढ़ावस्था तथा वृद्धावस्था की संज्ञाएँ दी हैं। इनके अनुसार इस क्रमिक विकासचक्र का कभी अंत नहीं होता। अत: उत्तर वृद्धावस्था में समतल सद्दृश्य जिस भौताकृति का विकास होता है, उसे इन्होंने प्राय: समभूमि तल की संज्ञा दी। इन्होंने जल अपक्षरण के अतिरिक्त हिमनदियों तथा शुद्ध प्रदेशीय भौताकृतिक तत्वों पर भी शोधपूर्ण निबंध लिखे और प्रवालनिर्माण के प्रकरण में महत्वपूर्ण सिद्धांत प्रतिपादित किए। अपने जीवन के लंबे काल में इन्होंने लगभग 400 पुस्तकें तथा निबंध लिखे। भौताकृतिक तत्व विज्ञान के अतिरिक्त, जिसे वे भूगोल की एक शाखा मानते थे, भूगर्भ विज्ञान में भी इन्होंने महत्वपूर्ण कार्य किए। भैम्याकृति सिद्धांत पर उनकी प्रथम पुस्तक जर्मन भाषा में प्रकाशित हुई। इसके अतिरिक्त उनकी रचनाओं में "भौगोलिक निबंध", "प्रारभिक ऋतु विज्ञान" भौतिक भूगोल तथा कोरल रीफ प्रॉब्लेम महत्वपूर्ण हैं।
