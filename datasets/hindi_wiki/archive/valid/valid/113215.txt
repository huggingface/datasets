तूफान मेरान्ती हाल ही में दर्ज किए सबसे मजबूत उष्णकटिबंधीय चक्रवाती तूफान है। ताइवान में पिछले 59 सालों में यह अब तक का सबसे तेज तूफान रहा है। इसकी रफ़्तार 370 किलोमीटर प्रति घंटे मापी गई है। इसके कारण पाँच लाख से अधिक परिवार प्रभावित हुए और 2.6 लाख से अधिक घरों की बिजली व्यवस्था पूरी तरह ठप हो गई। इसके कारण चीन के 6 राज्यों में चेतावनी जारी की गयी है। इससे दक्षिण चीन के तटीय इलाकों में 44 फीट तक ऊंची लहरें उठ सकती हैं। इसके कारण फिलीपींस, ताइवान और चीन में 30 लोगों की मौत हो चुकी है और कई लोग घायल हो चुके हैं।
8 सितम्बर को संयुक्त तूफान चेतावनी केन्द्र ने पश्चिमी प्रशांत महासागर के गुआम में 155 किलोमीटर क्षेत्र में एक उष्णकटिबंधीय चक्रवात की चेतावनी जारी की, इसके अनुसार यह बहुत तेजी से मजबूत हो रहा था। 18:00 यूटीसी को जापान के मौसम विभाग ने इस प्रणाली को अवसाद के रूप में वर्गीकृत किया। उसके अगले दिन संयुक्त तूफान चेतावनी केन्द्र ने इसे उष्णकटिबंधीय अवसाद के रूप में वर्गीकृत किया। उस समय यह बहुत धीरे-धीरे पश्चिम-उत्तर-पश्चिम से आगे बढ़ते हुए, यह उत्तर और दक्षिण पश्चिम की ओर बढ़ रहा था। वहाँ इसे असामान्य रूप से गर्म पानी का स्रोत मिला जो इसके लिए ऊर्जा के स्रोत के रूप में कार्य करने लगा। 
जापान के मौसम विभाग के अनुसार 10 सितम्बर को 6:00 यूटीसी में यह तूफान अवसाद से आगे बढ़ कर उष्णकटिबंधीय तूफान मेरान्ती बन गया।
मेरान्ती नामक तूफान फिलीपींस के बटनेस नामक स्थान पर बहुत तेज था। यह जब इतबायत नामक द्वीप से 14 सितम्बर को गुजरा तो सारा संचार व्यवस्था ठप हो गया था। 17 सितम्बर को पता चला की इसके कारण 292 घर पूरी तरह से तबाहो हो गए और 932 घरों को क्षति पहुंची है। कुल क्षति लगभग दस लाख डॉलर के आस पास हुई और इसके कारण दस हजार से अधिक लोग प्रभावित हुए।
ताइवान में पिछले 59 वर्षों में पहली बार 370 किलोमीटर प्रति घंटे की रफ्तार से तूफान आया था। इसके कारण पाँच लाख लोग प्रभावित हुए। जिसमें से अब तक दो कि मौत हो गई है। दो लाख साठ हजार घरों में विद्युत व्यवस्था ठप हो गई और 130 मकाने ध्वस्त हो गए। इसके कारण 370 उड़ानों को भी रद्द करना पड़ा।
चीन में तूफान के आने से पहले मौसम विभाग ने चीन के छः राज्यों में चेतावनी जारी कर दी थी। इसमें कहा गया था कि समुद्र के तटीय इलाकों में 44 फीट तक ऊंची लहरे उठ सकती हैं। इस तूफान के कारण चीन में पाँच लाख घरों की बिजली आपूर्ति पूरी तरह से ठप हो गई है। इससे बीस से अधिक रेल और उड़ाने रद्द हो गई है।
चीन में इस तूफान के कारण सबसे अधिक तबाही फुज्जन और ज़्हेजियांग नामक प्रान्तों में हुई। फुज्जन में इस तूफान के कारण 18 लोगों की मौत हो गई और 11 अन्य लापता हो गए। इसके तेज वायु और बाढ़ के कारण 20 करोड़ डॉलर का नुकसान हुआ। योंगचुन शहर में बाढ़ के कारण 871 साल पुराना पुल टूट गया। ज़्हेजियांग में बाढ़ के कारण 10 लोगों की मौत हो गई और 4 लापता हो गए। लगभग 902 घर पानी में डुब गए और 15 लाख से भी अधिक लोग इसके कारण प्रभावित हुए। 
