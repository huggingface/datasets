जलदापाड़ा राष्ट्रीय उद्यान जिसे पहले जलदापाड़ा वन्यजीव अभयारण्य भी कहते थे, पश्चिम बंगाल के अलीपुरद्वार उप-मण्डल के अंतर्गत जलपाईगुड़ी ज़िले में स्थित एक राष्ट्रीय उद्यान है, जो कि टोरसा नदी के किनारे है। यह इलाका वस्तुतः पूर्वी हिमालय का तराई क्षेत्र है। इस उद्यान की समुद्र सतह से औसतन ऊँचाई 61 मी. है और यह 261.51 वर्ग किलोमीटर में फैला हुआ है। इसमें विस्तृत घास के मैदान हैं और यह नालों और वन्यक्षेत्रों से भरा हुआ है। सन् 1941 में इसे राज्य के वनस्पति तथा जीवों को बचाने के लिए अभयारण्य घोषित किया गया था जिसके अन्तर्गत भारतीय गैण्डा भी था और पश्चिम बंगाल में इसकी सबसे बड़ी संख्या यहीं मौजूद है। 
