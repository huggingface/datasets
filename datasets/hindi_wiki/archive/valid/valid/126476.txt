हाथ में पकड़कर इस्तेमाल करने वाले कंप्यूटर को सिंप्यूटर कहते हैं। सिंप्यूटर को टाइम पत्रिका ने दस सबसे बड़ी और महत्वपूर्ण तकनीकी खोजों में शामिल किया है। सिंप्यूटर बनाने के पीछे उद्देश्य यह है कि कंप्यूटर को आम आदमी तक सरल, सस्ते और कई भाषाओं में पहुँचाया जाए. इसे 28 अक्टूबर 2004 को सिंगापुर में विश्व बाज़ार में उतारा गया. सिंप्यूटर को एनकॉर के तीन तकनीकी विशेषज्ञों और भारतीय विज्ञान संस्थान के चार वैज्ञानिकों ने संयुक्त रूप से विकसित किया है।सिंप्यूटर के कई मॉडल हैं। सबसे सस्ता मॉडल है सिर्फ़ दस हज़ार रूपए का जबकि महँगी किस्म का मॉडल है पच्चीस हज़ार रूपए का. सिंप्यूटर को हिंदी, तमिल और कन्नड़ जैसी कई भारतीय भाषाओं में इस्तेमाल किया जा सकता है। अब वैज्ञानिक सिंप्यूटर को कई दूसरी भारतीय भाषाओं में भी विकसित करने की कोशिश कर रहे हैं। एनकॉर सिंगापुर आर्थिक विकास बोर्ड और सिंगापुर की ही एक अन्य कंपनी टाइम टू टॉक के साथ मिलकर सिंप्यूटर का उत्पादन करेगी. सिंप्यूटर का पढ़ाई के लिए भी इस्तेमाल करने की योजना है। इस बारे में छत्तीसगढ़ में प्रयोग चल रहे हैं।
एमिडा सिंप्यूटर नाम से बाज़ार में उतारे गए ये कंप्यूटर शुरू में तीन मॉडेल में उपलब्ध होंगे.सबसे सस्ते मॉडेल मोनोक्रोम स्क्रीन वाला है। इसमें 206 Mhz क्षमता का प्रोसेसर और 64MB की मेमोरी है। इसकी सहायता से इंटरनेट सर्फ़िंग की जा सकती है, ईमेल किए जा सकते हैं और स्क्रीन पर लिखा जा सकता है। कीमत कम रखने के लिए इसमें लाइनक्स ऑपरेटिंग सिस्टम का उपयोग किया गया है।
