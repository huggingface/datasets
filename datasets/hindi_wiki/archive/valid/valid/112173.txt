डच लेखिका और राजनीतिज्ञ अयान हिरसी अली वाशिंगटन डीसी स्थित अमेरिकन इंटरप्राइज इंस्टीट्यूट की फेलो हैं। उनकी ‘इनफ़िडेल’ नामक संस्मरणों की किताब काफ़ी चर्चा में रही है। इस्लाम की कथित आलोचना करती फ़िल्म की पटकथा लिखने की वजह से खतरे के साये में जी रहीं हॉलैंड की राजनेता और धर्म की प्रमुख आलोचक अयान हिरसी अली का मानना है कि इस्लाम पर व्यापक बहस होनी चाहिए और दुनिया भर में उसकी ‘व्यवस्थित समीक्षा’ की जानी चाहिए।
सोमालिया में एक मुस्लिम परिवार में जन्मी और बाद में धर्म से विद्रोह करने वाली अली ने कहा कि इस्लाम का मुश्किल में होना एक ग़लत विचार है, अगर चीज़ें इसी तरह चलती रहीं तो इस्लाम मुश्किल में ज़रूर पड़ जाएगा।
अली ने वर्ष 2006 में ‘इनफ़िडेल’ शीषर्क से अपना संस्मरण प्रकाशित किया था और उन्होंने क़ुरआन शरीफ़ की कुछ आयतों की आलोचना करने वाली थेव वान गोश द्वारा निर्मित फ़िल्म ‘सबमिशन’ की पटकथा लिखने के अलावा उसमें अपना स्वर भी दिया था। इस फ़िल्म से मुसलमानों का गुस्सा भड़क गया था।
इस फ़िल्म से व्यापक तौर पर रोष उत्पन्न हो गया था और एक कट्टरपंथी समूह के सदस्य ने वर्ष 2004 में वान गोश की हत्या कर दी थी। गोश के शरीर में घोंपे गए चाकू में लगे खत में अली की हत्या की धमकी दी गई थी। अली के ख़िलाफ़ फ़तवा भी जारी किया गया है।
