दाशोग़ुज़ प्रान्त तुर्कमेनिस्तान की एक विलायत है। यह उस देश के उत्तर में स्थित है और इसकी सरहदें उज़बेकिस्तान से लगती हैं। इस प्रान्त का क्षेत्रफल 73,430 किमी2 है और सन् 2005 की जनगणना में इसकी आबादी 13,70,400 अनुमानित की गई थी। दाशोग़ुज़ प्रान्त की राजधानी का नाम भी दाशोग़ुज़ शहर है, जिसे पहले दाशख़ोवुज़ बुलाया जाता था।
दाशोग़ुज़ प्रांत एक 'बंद सीमाई इलाक़ा' है, यानि यहाँ आने-जाने के लिए तुर्कमेनिस्तान की सरकार से विशेष इजाज़त की आवश्यकता पड़ती है। यह प्रांत अधिकतर एक रेगिस्तानी क्षेत्र है जहाँ अरल सागर के अधिकतर सूख जाने से एक पर्यावरणीय विपदा की स्थिति बन गई है। यहाँ ज़मीन के खारे हो जाने से हज़ारों वर्ग किमी की ज़मीनें बंजर पड़ गई हैं। इसी प्रांत में प्राचीन उरगेंच पुरातन-स्थल भी है जो 12वीं सदी में ख़्वारेज़्म राज्य की राजधानी हुआ करता था। दाशोग़ुज़ प्रांत के उज़बेकिस्तान के समीप होने के कारण यहाँ एक बड़ा अल्पसंख्यक उज़बेक समुदाय भी रहता है।
