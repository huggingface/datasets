डाइम संयुक्त राज्य अमेरिका का एक सिक्का है जिसकी क़ीमत 10 सेंट होती है। एक अमेरिकी डॉलर में 10 डाइम होते हैं। जितने भी सिक्के आधुनिक युग में अमेरिका में प्रचलित हैं उनमें डाइम सबसे पतला और छोटे आकार का सिक्का है।
"डाइम" शब्द पुरानी फ़्रांसिसी भाषा के "disme" शब्द से आता है जिसे "दीमे" उच्चारित किया जाता था। "दीमे" का अर्थ है "दसवा हिस्सा"।
1783 में थॉमस जॅफ़रसन, बेंजामिन फ्रैंकलिन, ऐलॅक्सैन्डर हैमिलटन और डेविड रिटनहाउस ने संयुक्त राज्य में दशमलव पर आधारित मुद्रा बहाल करने का पहला प्रस्ताव रखा। हैमिलटन संयुक्त राज्य के पहले खज़ाने के सचिव थे और उन्होंने 1791 में उस प्रस्ताव को आगे बढ़ाते हुए अमेरिकी कांग्रेस में छह ऐसे दशमलव पर आधारित सिक्के गढ़ने की बात रखी, जिनमें से एक डाइम था। 1796 से 1837 तक, डाइम के सिक्के 89.24% चांदी और 10.76% ताम्बे के बने होते थे। चांदी महंगा होने की वजह से यह सिक्के छोटे अकार के होते थे, वरना कुछ लोग सिक्कों को पिघाल कर उनकी धातु बेचने का ग़ैर-क़ानूनी काम करने लगते। 1837 में चांदी की तादाद बढ़ा कर 90% और ताम्बे की घटा कर 10% कर दी गयी और डाइम का आकार और भी छोटा कर दिया गया । 1965 के बाद डाइम से चांदी हटा दी गयी। तब से डाइम का अंदरूनी हिस्सा शुद्ध ताम्बे का होता है जिसके ऊपर एक 75% ताम्बे और 25% निकल की मिश्रित परत बैठाई जाती है।


