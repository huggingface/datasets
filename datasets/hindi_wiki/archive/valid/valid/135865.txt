 क्रास्नोदार क्राय कॉकस के पहाड़ी क्षेत्र में स्थित रूस का एक संघीय खंड है, जो रूसी प्रशासन प्रणाली में 'क्राय' का दर्जा रखता है। इसकी राजधानी और प्रशासनिक केंद्र क्रास्नोदार नाम का शहर है। इसका क्षेत्रफल 76,000 वर्ग किमी है और सन् 2010 में इसकी जनसँख्या 52,25,826 थी।
क्रास्नोदार क्राय कॉकस क्षेत्र में है और इसमें कॉकस पर्वत शृंखला से उत्तर का कुछ भाग और इन पर्वतों की महाकॉकस शृंखला का कुछ अंश आता है। इस क्राय के पश्चिम में आज़ोव सागर है, जिसके पार युक्रेन स्थित है। इसकी अन्य सीमाएँ रूस के रोस्तोव ओब्लास्त, स्ताव्रोपोल क्राय और काराचाए-चरकस्सिया इलाक़ों से और जॉर्जिया से अलगाववाद कर रहे अबख़ाज़िया गणतंत्र से लगती हैं। रूस का एक और राज्य है, अदिगेय गणतंत्र, जो पूरी तरह से क्रास्नोदार क्राय से घिरा हुआ है।
कुबान नदी क्रास्नोदार क्राय को दो अलग हिस्सों में बांटती है। दक्षिणी भाग में मौसम भूमध्य सागर के तटवर्ती इलाक़ों जैसा है - गर्मियों में अधिक गर्मी नहीं पड़ती और सर्दियों में ठण्ड तो होती है लेकिन भयंकर ठण्ड नहीं पड़ती। उत्तरी भाग का मौसम स्तेपी के क्षेत्रों जैसा है - जहाँ गर्मी भी बहुत होती है और सर्दियों में भारी बर्फ़बारी के साथ-साथ तापमान बहुत ही नीचे जाता है।
इस क्षेत्र की अधिकतर आबादी कुबान नदी और उसकी नहरों के इर्द-गिर्द रहती है। क्रास्नोदार क्राय रूसी-मूल के कज़ाक या कोसाक लोगों का इलाका है और इस क्षेत्र के 85% से अधिक लोग रूसी हैं। यहाँ चरकस लोग और अर्मीनियाई लोग भी रहते हैं।
