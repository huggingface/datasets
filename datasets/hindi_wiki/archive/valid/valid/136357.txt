बेयरूत लेबनान की राजधानी और सबसे बड़ा शहर है। हालाँकि यहाँ हाल में कोई भी जनगणना नहीं हुई है। इसकी सन् 2007 की आबादी का अनुमान 10 और 20 लाख के बीच लगाया जाता है। यह लेबनान के भूमध्य सागर के साथ लगे तट के लगभग मध्य में एक छोटे से प्रायद्वीप पर बसा हुआ है और लेबनान की प्रमुख बंदरगाह भी है। राष्ट्र की राजधानी होने के साथ-साथ यह लेबनान का सांस्कृतिक, राजनैतिक, सामाजिक और आर्थिक केंद्र भी है। यह शहर लम्बे अरसे से अपनी सांस्कृतिक ज़िन्दादिली के लिए जाना जाता था लेकिन 1975-1990 काल में 15 साल तक चलने वाले लेबनानी गृह युद्ध में इसे बहुत हानि पहुँची। गृह युद्ध समाप्त होने के बाद यहाँ पुनर्निर्माण हुआ है और अब यहाँ सैलानी फिर से बड़ी मात्रा में आने लगे हैं।
बेयरूत के लगभग 50% लोग ईसाई, 25% शिया और 25% सुन्नी हैं। परम्परानुसार इस शहर का महापौर हमेशा सुन्नी मुस्लिम होता है जबकि इसका प्रांतीय राज्यपाल हमेशा यूनानी पारम्परिक ईसाई सम्प्रदाय का होता है।
