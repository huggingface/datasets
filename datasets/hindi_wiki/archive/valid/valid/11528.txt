बडन मैमोरियल चर्च भारत के उत्तराखण्ड राज्य के अल्मोड़ा नगर में स्थित एक मेथोडिस्ट गिरिजाघर है। 2 मार्च 1897 को यह बनकर तैयार हुआ था। यह गिरजाघर रोमन इंग्लिश शैली का बना हुआ है। इसकी विशेषता यह है कि फ्रांस में सृजित गोथिक शैली के इस चर्च का निर्माण पूरी तरह स्थानीय पत्थरों से किया गया है। यह गिरिजाघर एलआर साह मार्ग में जागनाथ के समीप मल्ला कसून में स्थित है। यहां से नगर के चारों ओर का दृश्य दिखाई देता है। चर्च भवन करीब 30 मीटर ऊंचा तथा 40 मीटर लंबा है। इस गिरजाघर में 300 से अधिक लोग एक साथ बैठकर प्रार्थना कर सकते हैं। गिरजाघर परिसर करीब छह नाली भूमि में फैला हुआ है।
