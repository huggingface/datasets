सूक्ष्मदर्शी स्लाइड कांच का एक आयत होता है जिसपर किसी नमूने को रखकर उसका सूक्ष्मदर्शी के नीचे परीक्षण किया जाता है। इस से नमूने को स्थिरता से सूक्ष्मदर्शी के लेंस के ठीक नीचे टिकाने में आसानी होती है। इन स्लाइडों के कोनों पर जल्दी से चिप्पी लगाई जा सकती है जिसपर उस नमूने के बारे में जानकारी लिखी जा सकती है। आमतौर से नमूने के ऊपर "कवर स्लिप" कहलाने वाला प्लास्टिक या महीन कांच का एक छोटा-सा टुकड़ा भी लगा दिया जाता है जो नमूने को स्लाइड पर एक ही स्थान पर टिकाकर सुरक्षित भी रखता है। स्लाइड का आकार भी ऐसा होता है जिनको बड़ी मात्रा में डब्बों में साथ-साथ रखा जा सकता है।
