अन्दीझ़ान या अन्दीजान मध्य एशिया के उज़्बेकिस्तान देश का चौथा सबसे बड़ा शहर है और उस देश के अन्दीझ़ान प्रान्त की राजधानी है। यह फ़रग़ना वादी में उज़्बेकिस्तान की किर्गिज़स्तान की सीमा के साथ स्थित है। सन् 1999 की जनगणना में इसकी आबादी 3,23,900 अनुमानित की गई थी। यह भारत के मुग़ल साम्राज्य के संस्थापक और पहले सम्राट बाबर का जन्मस्थल भी है। अन्दीझ़ान शहर के बीच में इसका सबसे महत्त्वपूर्ण सार्वजनिक केंद्र 'बाबर चौक' कहलाता है।
13 मई 2005 में यहाँ बाबर चौक में उज़बेक सरकार में भ्रष्टाचार और अन्य समस्याओं को लेकर प्रदर्शन हुए थे जिन्हें 'अन्दीझ़ान विद्रोह' का नाम दिया जाता है। इन्हें बंद करने के लिए सरकार ने यहाँ गोलियाँ चलाई जिस से बहुत प्रदर्शकों की मृत्यु हुई।
'अन्दीझ़ान' में 'झ़' अक्षर के उच्चारण पर ध्यान दें क्योंकि यह बिना बिन्दु वाले 'झ' से ज़रा भिन्न है। इसका उच्चारण अंग्रेज़ी के 'टेलिविझ़न' शब्द के 'झ़' से मिलता है। 'अन्दीझ़ान' नाम की उत्पत्ति के बारे में विद्वानों में मतभेद है। बहुत से इतिहासकार समझते हैं कि यह नाम एक 'अन्दी' नामक तुर्की क़बीले पर पड़ा।
