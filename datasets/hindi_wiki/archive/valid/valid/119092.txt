विक्टोरिया स्टेडियम, या विक्टोरिया मैदान, ब्रिटिश प्रवासी शासित प्रदेश जिब्राल्टर में स्थित बहु-प्रयोजन खेल का मैदान है। मैदान में विभिन्न प्रकार की खेल प्रतियोगताओं का आयोजन होता है, इनमें मुख्यतः क्रिकेट, फुटबॉल, हॉकी और एथलेटिक्स की प्रतिस्पर्धाएँ। जिब्राल्टर के कुछ विद्यालय भी अपने खेल दिवस का आयोजन इसी मैदान में करते हैं। पाँच हजार की क्षमता वाला यह मैदान बेसाइड सड़क के समीप स्थित है। 
विक्टोरिया स्टेडियम जिब्राल्टर का सबसे प्रमुख और आधुनिक खेल का मैदान है तथा इसका स्वामित्व जिब्राल्टर की सरकार के पास है। यहाँ जिब्राल्टर सरकार के खेल से जुड़े विभिन्न विभागो के कार्यालय भी मौजूद हैं। इनमें शामिल हैं: जिब्राल्टर गवर्मेंट स्पोर्ट्स डिपार्टमेंट, जिब्राल्टर स्पोर्ट्स एण्ड लेज़र अथोरिटी और जिब्राल्टर स्पोर्ट्स एडवाइज़री काउंसिल।
स्टेडियम में विभिन्न खेलों से जुड़ी कई आधुनिक सुविधाएँ उप्लब्ध हैं, जैसे: बहु-प्रयोजन खेल हॉल जहाँ बास्केटबॉल, बैडमिंटन, वॉलीबॉल, नैटबॉल, हैंडबॉल, पाँच-एक-तरफ़ फुटबॉल, टेनिस, कराटे, जुडो तथा अन्य मार्शल आर्ट आदि खेल खेले जा सकते हैं; स्क्वैश कोर्ट; फुटबॉल, हॉकी और क्रिकेट के लिए कृत्रिम टर्फ; फुटबॉल अभ्यास पिच; एथलेटिक्स ट्रेक और लंबी कूद पिट; क्रिकेट नैट अभ्यास केन्द, आदि हैं।
