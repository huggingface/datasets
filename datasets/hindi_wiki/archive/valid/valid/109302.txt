तेन्ग्री प्राचीन तुर्क लोगों और मंगोल लोगों के धर्म के मुख्य देवता थे। इनकी मान्यता शियोंगनु और शियानबेई जैसे बहुत सी मंगोल और तुर्की समुदायों में थी और इनके नाम पर उन लोगों के धर्म को तेन्ग्री धर्म बुलाया जाता है। तुर्की लोगों की सबसे पहली ख़ागानत ने, जिसका नाम गोएकतुर्क ख़ागानत था, भी इन्हें अपना राष्ट्रीय देवता ठहराया था और उसके ख़ागान भी अपनी गद्दी पर विराजमान होने का कारण 'तेन्ग्री की इच्छा' बताते थे। तेन्ग्री को 'आकाश का देवता' या 'नीले आकाश का पिता' कहा जाता था। अक्सर मंगोल शासक अपने राज के पीछे 'सनातन नीले आकाश की इच्छा' होने की बात किया करते थे।
प्राचीन मंगोलों और तुर्कों का मानना था कि तेन्ग्री मनुष्यों को शक्ति-दान करते थे जिसे उनकी भाषा में 'क़ुत' कहा जाता था। 'क़ुत' शब्द में बिंदु-वाले 'क़' के उच्चारण पर ध्यान दें क्योंकि यह बिंदु-रहित 'क' से ज़रा अलग है । बहुत से तुर्की और मंगोल हस्तियों के नाम 'क़ुत' शब्द पर आधारित थे, जैसे कि 'क़ुतलुग़', 'तेन्ग्रीक़ुत' और 'क़ुतलमिश' ।
हालाँकि तेन्ग्री धर्म को तुर्की और मंगोल क्षेत्रों में इस्लाम और बौद्ध धर्म आने से लुप्त हो गया, लेकिन उसके चिह्न अभी भी इस क्षेत्र में फैले हुए हैं -
