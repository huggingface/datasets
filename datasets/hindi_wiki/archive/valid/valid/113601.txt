रोग़न जोश भेड़ के मांस का एक कश्मीरी व्यंजन है जो कश्मीरी खाने की एक ख़ासियत मानी जाती है।
फ़ारसी में 'रोग़न' का मतलब 'तेल' और 'जोश' का मतलब 'उत्साह' या 'गरमी' होता है। गर्म तेल में बनाए जाने के कारण इस पकवान का नाम 'रोग़न जोश' पड़ा है। अन्य स्रोतों के अनुसार यह नाम राजस्थान और कश्मीर में उगाए जाने वाले 'रतनजोत' नामक पौधे से आया है जिसका प्रयोग भी इस व्यंजन में होता है। 'रोग़न' में 'ग़' अक्षर के उच्चारण पर ध्यान दें क्योंकि यह बिना बिन्दु वाले 'ग' से ज़रा भिन्न है। इसका उच्चारण 'ग़लती' और 'ग़रीब' शब्दों के 'ग़' से मिलता है।
रोग़न जोश में बिना हड्डी वाली मांस की बोटियों का प्रयोग होता है। इसे प्याज़, दही, लहसुन, अदरक, लौंग, इलायची और कभी-कभी केसर के साथ बनी तरी में पकाया जाता है। साथ ही इसमें बड़ी मात्रा में सूखी लाल कश्मीरी मिर्च डाली जाती है, जिनमें से बीज निकालकर उनका तीख़ापन कम कर दिया गया होता है। रोग़न जोश का लाल रंग इन्ही मिर्चियों से आता है। पारंपरिक रूप से इसमें रतनजोत नामक एक पौधे का भी प्रयोग होता है।
