शुपियाँ, जिसे कभी-कभी शोपियाँ भी लिखा जाता है, भारत के जम्मू और कश्मीर राज्य में एक नगर और ज़िला है। यह क्षेत्र अपने सेब की पैदावार के लिये प्रसिद्ध है। इसे सन् 2007 में ज़िले का दर्जा मिला था। यह पीर पंजाल पर्वतमाला की पहाड़ियों से घिरा हुआ है।
कश्मीरी भाषा में "शीन" का अर्थ "बर्फ़" होता है। इस स्थान को "शीन वन" यानि "बर्फ़ का वन" कहा जाता था और उस से विकृत होकर "शुपियाँ" बना।
हीरपुरा राष्ट्रीय उद्यान इसी ज़िले में स्थित है। ऐतिहासिक मुग़ल मार्ग भी शुपियाँ से गुज़रकर श्रीनगर जाता है और पीर की गली नामक पहाड़ी दर्रे से निकलता है जो इसी ज़िले में है। इस दर्रे से 2 किमी दूर नंदनसर नामक एक रमणीय झील है। शुपियाँ में मुग़ल राज्यकाल की एक जामा मस्जिद है।
