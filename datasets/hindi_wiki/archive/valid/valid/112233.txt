दूनहुआंग पश्चिमी चीन के गांसू प्रान्त में एक शहर है जो ऐतिहासिक रूप से रेशम मार्ग पर एक महत्वपूर्ण पड़ाव हुआ करता था। इसकी आबादी सन् 2000 में 1,87,578 अनुमानित की गई थी। रेत के टीलों से घिरे इस रेगिस्तानी इलाक़े में दूनहुआंग एक नख़लिस्तान है, जिसमें 'नवचन्द्र झील' पानी का एक अहम स्रोत है। प्राचीनकाल में इसे शाझोऊ, यानि 'रेत का शहर', के नाम से भी जाना जाता था। यहाँ पास में मोगाओ गुफाएँ भी स्थित हैं जहाँ बौद्ध धर्म से सम्बन्धी 492 मंदिर हैं और जिनमें इस क्षेत्र की प्राचीन संस्कृति पर भारत का गहरा प्रभाव दिखता है।
दूनहुआंग दक्षिणी रेशम मार्ग पर स्थित है जो भारत और तिब्बत की राजधानी ल्हासा से होते हुए मंगोलिया और दक्षिणी साइबेरिया जाता था। यह हेशी गलियारे के मुख पर भी स्थित है जिसके ज़रिये मध्य एशिया और चीन के बीच व्यापर और सैनिक गतिविधियाँ चलती थी। इधर से सड़क पूर्व की ओर सीधा चांगआन और लुओयांग की प्राचीन चीनी राजधानियों की तरफ़ जाती थी। इसके इर्द-गिर्द के रेतीले पहाड़ों से रेत उड़-उड़कर एक गाने जैसी आवाज़ करती है। इसलिए इन्हें 'गाती रेत के पहाड़' कहा जाता है, जो कि चीनी भाषा में 'मिन्गशा शान' है।
दूनहुआंग क्षेत्र में मनुष्यों के वास के 2000 साल पुराने निशान मिले हैं। महान इतिहासकार के अभिलेख नामक चीनी इतिहास ग्रन्थ के अनुसार यह युएझ़ी लोगों के मूल निवास स्थान का हिस्सा था। तीसरी सदी ईसापूर्व तक यहाँ शियोंगनु लोग अपनी धाक जमा चुके थे। 121 ईपू में चीन के हान राजवंश के सम्राट वू ने पर नियंत्रण पाने के लिए शियोंगनुओं को हरा दिया और यहाँ एक छावनी के रूप से दूनहुआंग शहर स्थापित करवाया। यहाँ मिटटी की मीनारे बनवाई गई जहाँ से शियोंगनु हमलों के लिए चौकस रहने के लिए पहरा लगाया जाता था। हमलों में इनपर मशाले जलाकर संकेत दिए जाते थे और 'दून हुआंग' का अर्थ चीनी में 'जलती मशालें' है।
यहाँ पर मध्य एशिया और भारत से आते-जाते कारवानों में व्यापारी और बौद्ध प्रचारक होते थे और दूनहुआंग के पास सब से पहली बौद्ध गुफाएँ सन 353 में तराशी गईं। इस शहर के चीन और मध्य एशिया के बीच के सरहदी इलाके में होने से इसपर खींचातानी चलती रहती थी और अक्सर इसपर ग़ैर-चीनियों का क़ब्ज़ा हो जाता था। हान राजवंश के पतन के बाद फिर से दूनहुआंग पर शियोंगनु नियंत्रण बन गया। बाद में तुर्कियों और तिब्बतियों का भी इसपर क़ब्ज़ा हुआ। 1037 ईसवी में इसपर उईग़ुरों का और 1068 में पश्चिमी शिया साम्राज्य स्थापित करने वाले तान्गूत लोगों का क़ब्ज़ा हुआ। 1227 में इसपर मंगोल क़ब्ज़ा हो गया जिन्होनें इस शहर को जला डाला लेकिन कुबलई ख़ान के पूरे चीन को फ़तेह करने के बाद इसका पुनर्निर्माण हुआ। चीन के मिंग राजवंश काल तक चीन का बाक़ी दुनिया से समुद्री व्यापार ज़ोर पकड़ चुका था और रेशम मार्ग से चीन का ध्यान हट गया। 1516 में इसपर तिब्बती क़ब्ज़ा हुआ और 1715 के आसपास फिर से चीन के चिंग राजवंश का।
दूनहुआंग ऊँचे पहाड़ों से घिरा है और यहाँ सर्दी और गर्मी दोनों ज्यादा होती हैं। जुलाई में औसत अधिकतम तापमान 33 सेंटीग्रेड और जनवरी में औसत न्यूनतम तापमान −14.6 सेंटीग्रेड होता है। यहाँ शुष्कता के कारण बर्फ़-बारिश बहुत कम पड़ती है और अगर पड़ भी जाए तो जल्दी ही पानी वापस हवा में ग़ायब हो जाता है।
