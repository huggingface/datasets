चैता की चैत्वाली गायक अमित सागर द्वारा गाया गया एक गढ़वाली गीत है। यह गीत उत्तराखण्ड के पारम्परिक "चैत्वाली" लोकगीतों पर आधारित है। दिसम्बर 2017 में किशन महिपाल के "फ्यूंलड़िया" को पीछे छोड़कर यह यू्-ट्यूब पर सबसे ज्यादा सुना जाने वाला गढ़वाली ऑडियो गीत बन गया।
चैत्वाली चैत के महीने में गाए जाने वाले विशेष गीतों को कहा जाता है। उत्तराखण्डी लोककथाओं के अनुसार चैत के महीनों में खिले फूलों को देखकर आछरी नृत्य करने लगती है। इसलिए इन गीतों को आछरी जागर भी कहा जाता है। 1960-70 के दशक में आकाशवाणी नजीबाबाद केंद्र के निदेशक स्व. केशव अनुरागी और गढ़वाल के महान लोक गायक रहे स्व. चंद्र सिंह राही ने इन चैत्वाली गीतों से प्रेरित होकर "आछरी जागर" नामक गीत गाया था, जो उस समय अतिलोकप्रिय रहा।
गायक अमित सागर ने 2012 में अपने मित्र अनिल चन्दोला के साथ मिलकर दक्षिण भारतीय गीत "कोलावेरी दी" का गढ़वाली रीमेक बनाया था। इस गीत की प्रसिद्धि देखकर उन्होंने चंद्र सिंह राही को श्रद्धांजली स्वरूप एक अन्य गीत बनाकर यूट्यूब पर अपलोड करने का सोचा। गीत का संगीत गुंजन डंगवाल ने दिया है, और इसमें ढोल-दमाऊ तथा मोछंग के साथ गिटार, ड्रम तथा ट्रांस संगीत का फ्यूज़न है। इसके बाद 9 मार्च 2017 को उन्होंने यूट्यूब पर इस गीत का ऑडियो जारी किया। 6 मिनट 12 सेकंड के इस गीत के बोल वसंत ऋतु के आगमन, परी की सुंदरता के वर्णन तथा देवी-देवताओं के महिमामंडन से परिपूर्ण हैं।
9 मार्च 2017 को गायक अमित सागर ने फिर इसे नए अंदाज में गाकर जारी किया, जिसे श्रोताओं में भरपूर प्रसिद्धि प्राप्त हुई। 25 मार्च 2018 को देहरादून के उत्तरांचल प्रेस क्लब में प्रख्यात लोक गायक नरेंद्र सिंह नेगी और प्रीतम भरतवाण ने इस गीत के वीडियो का संयुक्त रूप से विमोचन किया। रिलीज के पहले ही दिन इस गीत के वीडियों को साठ हजार से अधिक लोगों ने यूट्यूब पर देखा था। इस गीत की शूटिंग श्रीनगर, पौड़ी, रुद्रप्रयाग व आसपास के क्षेत्रों में हुई है।
लोकगायक नरेंद्र सिंह नेगी ने इस गीत के पारंपरिक तथा समकालीन संगीत के फ्यूज़न को "प्रभावशाली" बताते हुए कहा कि यह श्रोताओं को अपनी लय द्वारा प्रभावित करने में सफल रहा। चंदन सिंह भंडारी और प्रीतम भरतवाण ने भी अमित सागर के इस प्रयास की सराहना करते हुए कहा कि "इस गीत ने राज्य ही नहीं, बल्कि पूरे देश में व विश्व स्तर पर छाप छोड़ी है।" 
