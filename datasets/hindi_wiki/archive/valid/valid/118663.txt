2010 एशियाई खेल एक बहु-खेल प्रतियोगिता थी जो चीन के ग्वांगझोउ शहर में 12 नवम्बर से 27 नवम्बर 2010, के बीच आयोजित की गई थी। 1990 में बीजिंग के उपरान्त ग्वांगझोउ एशियाई खेलों की मेज़बानी करने वाला दूसरा चीनी शहर था। खेलों में 45 एशियाई राष्ट्रीय ओलम्पिक समितियों से चयनित 9,704 एथलीटों ने कुल 476 प्रतिस्पर्धाओं में विभाजित 42 खेलों में भाग लिया। अन्तर्राष्ट्रीय ओलम्पिक समिति ने जनवरी 2010 में कुवैत की राष्ट्रीय ओलम्पिक समिति को राजनीतिक हस्तक्षेप के कारण निलम्बित कर दिया था, परिणामस्वरूप कुवैती खिलाडियों ने इन खेलों में ओलम्पिक ध्वज तले भाग लिया था। 
पैंतीस राष्ट्रीय ओलम्पिक समितियों के एथलीटों ने खेलों में पदक जीते और इनमे से उनतीस ने कम से कम एक स्वर्ण पदक जीता। मकाउ और बांग्लादेश ने इन खेलों में क्रमशः वूशू और क्रिकेट में एशियाई खेलों के अपने प्रथम स्वर्ण पदक जीते थे। ईरान, भारत, अफ़्गानिस्तान, बांग्लादेश, चीनी ताइपे, हांगकांग, इण्डोनेशिया, जॉर्डन, किर्गिज़स्तान, मकाउ, मलेशिया, म्यान्मार, उत्तर कोरिया, ओमान और पाकिस्तान ने 2006 एशियाई खेलों की तुलना में सामान्य पदक तालिका में अपनी स्थिति में सुधार किया। मेज़बान देश चीन ने लगातार आठवीं बार एशियाई खेलों की पदक तालिका में सर्वोच्च स्थान अर्जित किया। चीनी एथलीटों ने सभी पदक श्रेणियों में सर्वाधिक पदक हासिल किये, जिसमें उन्होंने 199 स्वर्ण, 119 रजत व 98 कांस्य पदक जीते। चीन ने समग्र तौर पर भी सबसे अधिक पदक जीते । दक्षिण कोरिया ने कुल 232 पदकों के साथ पदक तालिका में द्वितीय स्थान हासिल किया। जापान 48 स्वर्णों व कुल 216 पदकों के साथ तीसरे स्थान पर रहा।
इस तालिका में रैंकिंग अंतर्राष्ट्रीय ओलम्पिक समिति द्वारा प्रकाशित पदक तालिकाओं की परंपरा के साथ संगत है। प्राथमिक रूप से तालिका किसी राष्ट्र के एथलीटों द्वारा जीते गये स्वर्ण पदकों की संख्या के अनुसार क्रमित है । इसके पश्चात जीते गये रजत पदकों को तथा फिर कांस्य पदकों की संख्या को महत्व दिया गया है। अगर फिर भी राष्ट्रों ने एक ही स्थान अर्जित किया है, तो उन्हें एक ही रैंकिंग दी गई है और उन्हें उनके आई॰ओ॰सी॰ कोड के वर्णानुक्रम अनुसार सूचीबद्ध किया गया है। 
इन खेलों में कुल 1,577 पदक वितरित किये गये। कांस्य पदकों की कुल संख्या स्वर्ण या रजत पदकों की कुल संख्या से अधिक है क्योंकि 15 खेलों की प्रत्येक प्रतिस्पर्धा में दो पदक वितरित किये गये थे: बैडमिंटन, मुक्केबाज़ी, क्यू स्पोर्ट्स, तलवारबाज़ी, जूडो, कबड्डी, कराटे, सेपाक्तकरा, सॉफ्ट टेनिस, स्क्वैश, टेबल टेनिस, ताइक्वांडो, टेनिस, कुश्ती और वुशू । पदकों की श्रेणियों में विविधता का कारण कुछ प्रतिस्पर्धाओं में हुए टाई भी हैं। पुरुषों की कलात्मक जिमनास्टिक्स की भूतल स्पर्धा में स्वर्ण पदक के लिए टाई हुआ था और कोई भी जिम्नास्ट रजत से सम्मानित नहीं किया गया। पुरुषों की 200 मीटर ब्रेस्टस्ट्रोक तैराकी, एथलेटिक्स में पुरुषों के पोल वॉल्ट और बॉलिंग के पुरुष युगल में भी रजत पदक के लिये टाई था तथा इन प्रतिस्पर्धाओं में कोई कांस्य पदक नहीं दिया गया। कैनोइंग में पुरुषों की के॰1 1000 मीटर, एथलेटिक्स में महिलाओं की ऊँची कूद में टाई व पुरुषों की ऊँची कूद में तीन एथलीटो के टाई का मतलब था कि इन प्रतिस्पर्धाओं में एकाधिक कांस्य पदक वितरित किये गये। 
एशियाई ओलम्पिक परिषद ने 19 नवम्बर 2010 को घोषणा की थी कि उज़बेक जुडोका शोकिर मुमिनोव डोप में फ़ेल हो गए हैं तथा उनसे उनका पुरुषों की 81 किग्रा प्रतिस्पर्धा में जीता गया रजत पदक छीन लिया गया है। मुमिनोव के मूत्र के नमूने में प्रतिबंधित पदार्थ मिथाइलहेक्जामाइन पाया गया था। इसके पश्चात कांस्य पदक विजेता जापान के माशाहिरो ताकामात्सू व कज़ाख़िस्तान के इस्लाम बोज्बायेव को रजत पदक के लिये पदोन्नत कर दिया गया था।
24 जनवरी 2011 को ओ॰सी॰ए॰ ने कतारी एथलीट अहमद मोहम्मद धीब को अयोग्य घोषित करते हुए उनसे उनका चक्का-फेंक में जीता गया रजत पदक छीन लिया। धीब का बहिर्जात टेस्टोस्टेरोन चयापचयों का परीक्षण सकारात्मक आया था। कांस्य पदक विजेता मोहम्मद सामिमी को रजत व भारत के चौथे स्थान पर रहे विकास गौड़ा को कांस्य के लिये पदोन्नत कर दिया गया।
