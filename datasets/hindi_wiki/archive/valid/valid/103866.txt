हफथाली मध्य एशिया में 5वीं और 6ठी सदी ईसवी में रहने वाली एक ख़ानाबदोश जाति थी। भारत में यह श्वेत हूण और तुरुष्क के नाम से भी जाने जाते थे। चीनी सूत्रों के हवाले से यह पहले चीन की महान दीवार से उत्तर में रहने वाले युएझ़ी लोग थे। यह किस जाति से सम्बंधित थे इसका सही-सही ज्ञात नहीं है लेकिन बहुत से इतिहासकार मानते हैं कि यह एक पूर्वी ईरानी भाषा बोला करते थे। धर्म से हफथाली हिन्दू और बौद्ध धर्म के अनुयायी थे। अपने चरम पर उत्तर भारत का बहुत सा इलाक़ा इनके साम्राज्य का हिस्सा था।
हफथालियों कि जाति के मूल स्रोत के बारे में बहुत सी धारणाएँ हैं कि यह तुर्की भाषी थे या हिन्द-ईरानी भाषी। पहले अधिक इतिहासकार इन्हें तुर्की मूल का समझते थे और वास्तव में भी शायद इनमें तुर्की मूल के बहुत से लोग मिश्रित थे। 1959 में काज़ुओ एनोकी ने दावा किया कि इनका मूल स्थान संभवतः बैक्ट्रिया हो और यह एक पूर्वी ईरानी भाषा बोलते हों। हफथाली लोगों के पुराने नामों से भी लगता है कि वे ईरानी मूल के हैं। अन्य इतिहासकारों ने यह मान तो लिया है लेकिन वर्तमान धारणा है कि यह उत्तरपूर्वी ईरान और उत्तरपश्चिमी भारत की एक मिश्रित जाति थी।
