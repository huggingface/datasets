यमला पगला दीवाना 2 संगीत सिवान द्वारा निर्देशित और 2011 में प्रदर्शित फ़िल्म यमला पगला दीवाना की उत्तर-कृत्ति है। यह 2013 में प्रदर्शित बॉलीवुड की एक्शन फ़िल्म है। फ़िल्म में धर्मेन्द्र, सनी देओल और बॉबी देओल ने अभिनय किया है। यह फ़िल्म सनी साउंड्स प्राइवेट लिमिटेड के बैनर तले बनी है।
फ़िल्म में धरम के दो पुत्र हैं- परमवीर और गजोधर । ज्येष्ट पुत्र परमवीर लंदन में अच्छी ज़िंदगी गुजर बसर कर रहा है, वहीं कनिष्ट पुत्र गजोधर और धरम वाराणसी में ठगी का धंधा करते हैं। वो यूनाइटेड किंगडम से आए सर योगराज खन्ना से मिलते हैं, उन्हें लगता है कि वो एक करोड़पति आदमी हैं। धरम, योगराज के क़रीब जाने के लिए एक तरकीब भिड़ाता है और गजोधर को उसकी बेटी से नज़दीकी बढ़ाने को कहता है। गजोधर अपना नाम बदलकर प्रेम रख लेता है और योगराज की बेटी सुमन से रोमांस करता है। इसी साज़िश को अंजाम देने के लिए धरम और गजोधर लंदन भी पहुंच जाते हैं। जहां वो परमवीर से मिलते हैं। तब परमवीर को लगता है कि उसका भाई और पिता ज़रा भी नहीं बदले हैं और अब भी लोगों को ठगते रहते हैं। जल्दी ही धरम और गजोधर को झटका लगता है जब खन्ना उन्हें बताता है कि सुमन उनकी गोद ली हुई बेटी है और उसकी असल बेटी रीत है। अब धरम, गजोधर को रीत के क़रीब जाने को कहता है लेकिन रीत को परमवीर पसंद आ जाता है। इस तरह फ़िल्म की कहानी आगे बढती है।
