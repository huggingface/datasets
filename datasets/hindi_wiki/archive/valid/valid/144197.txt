जीवविज्ञान में सममिति किसी जीव में समान रूप के अंगों की संतुलित उपस्थिति को कहते हैं, मसलन मनुष्यों में संतुलित व्यवस्था से एक बायाँ और उसी के जैसा एक दायाँ हाथ होता है। जीवविज्ञान में कई प्रकार की सममिति देखी जाती है और ऐतिहासिक रूप में इसका जीववैज्ञानिक वर्गीकरण में काफ़ी महत्व रहा है।
व्यासीय सममिति ऐसे जीवों में पाई जाती है जिन्हें अगर उनके केन्द्र से निकलने वाले किसी काल्पनिक समतल द्वारा काटा जाये तो वे कई स्थानों पर उनके कटे हुए भागों में क़रीब-क़रीब सममिति देखी जा सकती है। उदाहरण के लिये तारामीन में व्यासीय सममिति होती है। ऐसे जीवों की कोई दाई-बाई तरफ़ नहीं होती।
द्विभागीय सममिति उन जीवों में पाई जाती है जिन्हें अगर बीच में से ऊपर से नीचे एक समतल काटे तो दो लगभग एक जैसे बराबर के हिस्से बन जाते हैं। यह सममिति मानवों, कुत्तों, इत्यादि में देखी जाती है। क्रम-विकास के नज़रिये से द्विभागीय सममिति प्राणियों के पनपने के लिये बहुत ही सफल रही है और वर्तमानकाल में पृथ्वी के 99% प्राणियों में द्विभागीय सममिति देखी जाती है।
कुछ टेनोफोरा जैसे जीवों में द्विव्यासीय सममिति देखी जाती है जो व्यासीय और द्विभागीय सममिति का मेल है। इसमें जीव को अपने केन्द्र के इर्द-गिर्द सुसज्जित चार भागों में बांटा जा सकता है जिसमें उल्टे छोर के दो भाग एक-जैसे होते हैं लेकिन वे अन्य दो भागों से अलग होते हैं, जो कि स्वयं आपस में एक-से होते हैं। कुछ जीववैज्ञानिकों का मत है कि जीवन के क्रम-विकास में यह व्यासीय और द्विभागीय सममिति के बीच का पड़ाव है, यानि आरम्भ में जीवों में व्यासीय सममिति ही थी, जिस से फिर द्विव्यासीय सममिति विकसित हुई जो आगे चलकर द्विभागीय सममिति में विकसित हुई।
सारे जीवों में सममिति नहीं होती। कुछ ऐसे भी जीव हैं जिनमें असममिति मिलती है। कुछ हद तक सममिति-वाले जीवों में भी असममिति होती है क्योंकि उनके एक-जैसे भागों में भी ज़रा-बहुत अंतर तो होता ही है, मसलन किसी मानव के दोनों हाथों में थोड़ा सा अंतर होता ही है और मानवों का हृदय भी शरीर के केवल बाएँ भाग में होता है। लेकिन कुछ स्पंज और अन्य जीव ऐसे होते हैं जिनकी शरीर-रचना में कोई भी सममिति नहीं होती। ध्यान दें कि कुछ अन्य स्पंजों में व्यासीय सममिति देखी जाती है।
