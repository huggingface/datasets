सुपरमैन रिटर्न्स 2006 की एक अमेरिकी सुपरहीरो फिल्म है, जिसके निर्माता और निर्देशक ब्रायन सिंगर हैं। डीसी कॉमिक्स के चरित्र सुपरमैन पर आधारित यह फिल्म 1978 की सुपरमैन और 1980 की सुपरमैन II की शृंखला में एक होमेज-सीक्वल है, हालांकि यह उसके बाद आई सुपरमैन III और सुपरमैन IV: द क्वेस्ट फॉर पीस फिल्मों में हुई घटनाओं को नजरअंदाज करती है। फिल्म में ब्रैंडन रूथ ने सुपरमैन की, केट बोसवरथ ने लोइस लेन की और केविन स्पेसी ने लैक्स लूदर की भूमिका निभाई है। इसके अतिरिक्त जेम्स मार्सडेन, फ्रैंक लंगेला और पार्कर पोसी अन्य सहायक भूमिकाओं में दिखे हैं। यह फिल्म पांच साल की अनुपस्थिति के बाद पृथ्वी पर लौटने वाले सुपरमैन की कहानी बताती है, जिसे पता चलता है कि उसकी प्रेमिका लोइस लेन अपने जीवन में आगे बढ़ चुकी है, और उसका दुश्मन लैक्स लूदर एक ऐसी योजना बना रहा है, जो सुपरमैन और दुनिया को नष्ट कर देगी।
सुपरमैन IV: द क्वेस्ट फॉर पीस की विफलता के बाद स्क्रीन पर सुपरमैन को पुनर्जीवित करने की कई असफल परियोजनाओं की एक श्रृंखला के बाद वार्नर ब्रदर्स ने जुलाई 2004 में सुपरमैन रिटर्न्स को निर्देशित और विकसित करने के लिए ब्रायन सिंगर को नियुक्त किया। फिल्म की प्रिंसिपल फोटोग्राफी का अधिकांश हिस्सा सिडनी के फॉक्स स्टूडियो ऑस्ट्रेलिया में हुआ था, जबकि विसुअल इफ़ेक्ट अनुक्रमों को सोनी पिक्चर्स इमेजवर्क, रिदम एंड ह्यूज़, फ्रैमेस्टोर, राइजिंग सन पिक्चर्स और द ओर्फनेज सहित कई स्टूडियो द्वारा बनाया गया था; फिल्मांकन नवंबर 2005 में समाप्त हुआ।
रिलीज होने पर, सुपरमैन रिटर्न्स को आलोचकों से आम तौर पर सकारात्मक समीक्षा मिली, जिन्होंने इसके विसुअल इफेक्ट्स, कहानी, संगीत-स्कोर और शैली की प्रशंसा की। हालांकि, इसे बाद के वर्षों में मिश्रित समीक्षा मिली, जब आलोचकों ने इसकी लंबाई, कहानी और एक्शन दृश्यों की कमी पर ध्यान केंद्रित किया। हालांकि यह फिल्मं बॉक्स ऑफिस पर सफल रही थी, पर वार्नर ब्रदर्स फिर भी विश्वव्यापी बॉक्स ऑफिस रिटर्न से निराश थे। फिल्म का एक सीक्वल 2009 की गर्मियों में रिलीज़ किये जाने की योजना थी, लेकिन इस परियोजना को बाद में रद्द कर दिया गया। 2013 में ज़ैक स्नायडर द्वारा निर्देशित और हेनरी कैविल द्वारा अभिनीत फिल्म मैन ऑफ स्टील के साथ सुपरमैन फिल्म श्रृंखला को पूरी तरह से रिबूट कर दिया गया, जो आगे जाकर डीसी एक्सटेंडेड यूनिवर्स की पहली फिल्म बनी।
