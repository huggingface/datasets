जबड़ा या हनु किसी प्राणी के मुँह के प्रवेश-क्षेत्र पर स्थित उस ढाँचे को बोलते हैं जो मुंह को खोलता और बंद करता है और जिसके प्रयोग से खाने को मुख द्वारा पकड़ा जाता है तथा चबाया जाता है। मानव समेत बहुत से अन्य जानवरों में जबड़े के दो हिस्से होते हैं जो एक दूसरे से चूल के ज़रिये जुड़े होते हैं जिसके प्रयोग से जबड़ा ऊपर-नीचे होकर मुख खोलता है या बंद करता है। ऐसे प्राणियों में खाद्य सामग्री चबाने या चीरने के लिए जबड़ों में अक्सर दांत लगे होते हैं। इसके विपरीत बहुत से कीटों के जबड़े मुख के दाई-बाई तरफ़ लगे दो छोटे शाखनुमा अंग होते हैं जो चिमटे की तरह खाना पकड़कर उनके मुख तक ले जाते हैं।
ध्यान दें कि संस्कृत का 'हनु' शब्द 'जबड़े' के साथ-साथ कुछ सन्दर्भों में 'गाल' का अर्थ भी रखता है। इसी शब्द से हनुमान का नाम उत्पन्न हुआ है और इसका अर्थ है 'टूटे/घाव-लगे जबड़े वाले'। कथानुसार जब हनुमान ने सूरज पकड़ लिया था तो इन्द्र ने उनके गाल पर वज्र दे मारा था।
अतिप्राचीनकाल में जानवरों के जबड़े नहीं थे। लैमप्री जैसी कुछ रूढ़ीरूप मछलियों में अब भी जबड़े नहीं होते, लेकिन लैमप्रियों के मुंह के अन्दर उपास्थि के कुछ चाप होते हैं जो उनके क्लोम को ढाँचीय सहारा देते हैं। माना जाता है कि आज से लगभग 40 करोड़ साल पूर्व यही ढाँचे क्रम विकसित होकर विश्व के पहले जबड़े बन गए।
एक चींटी का चिमटी-नुमा जबड़ा
महान श्वेत हाँगर का जबड़ा
मोरे ईलों के दो जबड़े - बाहरी जबड़ा मुख में और एक भीतरी जबड़ा ग्रास को पकड़कर ग्रासनाल में धकेलने के लिए
