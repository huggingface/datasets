सालार दे उयुनी, जिसे सालार दे तुनुपा भी कहा जाता है, दुनिया का सबसे बड़ा नमक का मैदान है। 10,582 वर्ग किमी के क्षेत्रफल वाला यह नमक का मैदान बोलिविया के पोतोसी व ओरूरो विभागों में स्थित है। यह 3,656 मीटर की ऊँचाई पर ऐन्डी पर्वत शृंखला के छोर पर स्थित है।
सालार दे उयुनी कुछ प्रागैतिहासिक झीलों में बदलाव के कारण बन गया था। वर्तमान काल में यह कई मीटर मोटी नमक की परत वाला मैदान है जिसके नीचे एक अत्यंत खारे पानी का सरोवर है। इस निचले सरोवर में लिथियम का घनत्व बहुत है और अनुमान लगाया गया है कि विश्व का 30% से 70% प्राप्त किया जा सकने वाला लिथियम इसी स्थान पर है। अनुमान लगाया गया है कि सालार दे उयुनी में 10 अरब टन नमक जमा हुआ है।
