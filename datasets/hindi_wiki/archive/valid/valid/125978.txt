हाफ टिकट 1962 में बनी हिन्दी भाषा की एक हास्य फ़िल्म है। इस फ़िल्म के निर्माता व निर्देशक कालीदास हैं और मुख्य कलाकार किशोर कुमार, मधुबाला और प्राण हैं।
विजय एक अमीर घराने का नाकारा लड़का है जिसका बाप उसे घर से निकाल देता है। अपनी किस्मत आज़माने के लिए वह मुंबई जाने का फ़ैसला करता है लेकिन पैसा न होने के कारण वह एक छोटे बच्चे मुन्ना का भेष बनाकर ट्रेन का हाफ़ टिकट ख़रीदता है। जब वह टिकट ख़रीद रहा होता है तो हीरों का चोर राजा चुपके से उसके पीछे की जेब में वह हीरा छुपा देता है। अपने को विजय का चाचा बताकर जब दोनों ट्रेन में चढ़ते हैं तो राजा विजय की जेब से वह हीरा वापस लेने की कोशिश करता है लेकिन विजय उसके चंगुल से भागकर दूसरे डिब्बे में चढ़ जाता है जहाँ उसकी मुलाकात रजनी से होती है जो एक रंगमंच की कलाकार है। रजनी को देखते ही विजय को उससे प्यार हो जाता है। फिर पूरी फ़िल्म विजय का राजा के हाथों से बार-बार बच निकलना और रजनी के सामने अपने प्यार का इज़हार करने में निकल जाती है। अंत में पुलिस राजा को पकड़ लेती है और विजय और रजनी, जिसका असली नाम आशा है, की शादी हो जाती है।
इस फ़िल्म के संगीतकार सलिल चौधरी हैं और गीतकार शैलेन्द्र हैं।
