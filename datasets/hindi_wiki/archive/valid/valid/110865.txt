भारतीय अन्तरिक्ष विज्ञान एवं प्रौद्योगिकी संस्थान भारत एवं एशिया का प्रथम अंतरिक्ष विश्वविद्यालय है। यह तिरुवनंतपुरम शहर के वलियमला क्षेत्र में स्थित है। इसकी स्थापना 14 सितम्बर 2007 को गणेश चतुर्थी के पावन अवसर पर हुई थी। भारत के पूर्व राष्ट्रपति एवं महान वैज्ञानिक डॉ॰ ए. पी. जे. अब्दुल कलाम यहाँ के कुलपति रह चुके हैं। यह संस्थान इसरो एवं भारत सरकार के अंतरिक्ष विभाग द्वारा प्रायोजित है। संस्थान को विश्वविद्यालय अनुदान आयोग से समविश्वविद्यालय की मान्यता प्राप्त है।
अंतरिक्ष विज्ञान एवं तकनीकी के क्षेत्र में कुशल लोगों की कमी को पूरा करने के लिए इस संस्थान की स्थापना की गई है। तत्कालीन इसरो सभापति डॉ॰ माधवन नायर ने इस संस्थान का उद्घाटन 14 सितम्बर 2007 को किया था। अधिक से अधिक छात्रों को आकर्षित करने के लिए यहाँ छात्रों का समस्त शैक्षिक, आवास एवं भोजन शुल्क भारत सरकार वहन करती है। इसके साथ-साथ छात्रों को प्रति सेमेस्टर 3,000 रुपए पुस्तक अनुदान के रूप में मिलते हैं। कोर्स पूरा हो जाने के पश्चात हर छात्र को इसरो में पाँच वर्ष तक सेवा करना जरूरी है। ऐसा न कर पाने की स्थिति में छात्र को दंड स्वरुप 10,00,000 रुपए देने का प्रावधान है। यह भारत का एकमात्र संस्थान है जो अंतरिक्ष विज्ञान के क्षेत्र में बी॰ टेक॰ कोर्स उपलब्ध कराता है। 
आई॰ आई॰ एस॰ टी॰ के स्नातक पाठ्यक्रम में उपलब्ध कुल 156 सीटों में प्रवेश के लिए वर्ष 2017 में आयोजित संयुक्त प्रवेश परीक्षा की क्रमांक सूचि का प्रयोग किया जाएगा। पूर्व काल में वर्ष 2007 से 2009 तक भारतीय प्रौद्योगिकी संस्थान द्वारा आयोजित संयुक्त प्रवेश परीक्षा की क्रमांक सूचि का प्रयोग किया गया और वर्ष 2010 से 2012 तक आईसैट परीक्षा का आयोजन किया गया। यह परीक्षा देश के सभी प्रमुख शहरों में आयोजित की जाती थी। सन् 2011 में लगभग 96,000 प्रतिभागी इस परीक्षा में सम्मिलित हुए थे। सुदूर दक्षिण भारत में स्थित होने के बावजूद भी संस्थान में हर प्रदेश के विद्यार्थी प्रवेश लेते हैं।
इस संस्थान का आरंभ तिरुवनंतपुरम स्थित विक्रम साराभाई अंतरिक्ष केन्द्र के ए॰ टी॰ एफ़॰ कैम्पस से हुआ था। संस्थान का स्थायी कैम्पस तिरुवनंतपुरम के निकट स्थित वलियमला में निर्माणाधीन है। शैक्षाणिक इमारतों एवं क्षात्रावासों का निर्माण 2013 तक पूरा हो जाने की संभावना है। इस कैम्पस का उद्घाटन प्रधान मंत्री डॉ॰ मनमोहन सिंह ने 25 अगस्त 2009 को दिल्ली से विडियो कॉन्फरेंस द्वारा किया था। 15 अगस्त 2010 से संस्थान इसी कैम्पस से काम कर रहा है। अन्तरिक्ष वेधशाला के लिए इसका एक विस्तार कैम्पस तिरुवनंतपुरम की सुरम्य पोन्मुडी पहाड़ियों में बन रहा है।
यह संस्थान स्नातक, परास्नातक एवं पी. एच. डी. की डिग्री प्रदान करता है। संस्थान निम्नलिखित शैक्षिक कार्यक्रम प्रदान करता है: 
संस्थान में छात्रों के संपूर्ण विकास के लिए निम्नलिखित क्लब उपस्थित हैं:
यह क्लब छात्रों को खगोल विज्ञान के अनेक पहलुओं से अवगत कराता है। अन्तर्राष्ट्रीय खगोल विज्ञान वर्ष 2009 में इस क्लब के छात्रों ने अपरिमित नामक खगोल पर्व का आयोजन किया। साथ ही, इस क्लब के छात्रों ने दो बार टेलेस्कोप बनाने की कार्यशाला और रात्रि-आकाश दर्शन सत्रों का भी आयोजन किया है।
वर्ष 2010 में बना यह क्लब उन छात्रों के लिए है जो विज्ञान के गुह्य रहस्यों को टटोलना चाहते हैं। यहाँ साप्ताहिक सेमिनार द्वारा अनेक प्रकार के विषयों पर चर्चा की जाती है।
यह क्लब हर सप्ताह प्रश्नोत्तरी प्रतियोगिताओं का आयोजन करता है जिनमें कला, साहित्य, खेल, विज्ञान एवं प्रौद्योगिकी, चलचित्र, राजनीति, आदि विषयों पर प्रश्न पूछे जाते हैं। 
रसायन विज्ञान विभाग के सौजन्य से शुरु हुए इस क्लब में छात्र नए पदार्थों की खोज एवं निर्माण पर ध्यान देते हैं। 
छात्रों द्वारा क्रिकेट, चिड़ी-छिक्का, बास्केटबॉल एवं फ़ुटबॉल के क्लब शुरु किए गए हैं।
दृष्टिकोण संस्थान की वार्षिक पत्रिका है और द साउंडिंग रॉकेट छात्रों द्वारा सम्पादित एवं प्रकाशित समाचार पत्र है।
आई. आई. एस. टी. में निम्नलिखित उत्सव आयोजित किए जाते हैं:
कॉन्सेन्शिया संस्थान का वार्षिक तकनीकी पर्व है। इस पर्व में समस्त भारत से कई प्रतिभागी आते हैं। इसमें विज्ञान एवं प्रौद्योकगिकी की विभिन्न प्रतियोगिताएँ आयोजित की जाती हैं। वर्ष 2010 में इस उत्सव का उद्घाटन पूर्व राष्ट्रपति डॉ॰ ए. पी. जे. अब्दुल कलाम ने किया था। उसी वर्ष से अपरिमित की गतिविधियाँ भी इसी पर्व में सम्मिलित कर ली गई हैं।
यह उत्सव हर साल मार्च के महीने में आयोजित किया जाता है।
यह संस्थान का सांस्कृतिक पर्व है। 'इन्द्रधनुष' को उर्दू में 'धनक' कहते हैं और इसी पर इस पर्व का नाम रखा गया है। इसमें आयोजित प्रतियोगिताओं में नाट्य, हस्तकला, साहित्य, प्रश्नोत्तरी, संगीत, नृत्य, चलचित्र बनाने, एवं चित्र खींचने की प्रतियोगिताएँ प्रमुख हैं।
कॉन्कॉर्ड्ज़ आई. आई. एस. टी. का पाक्षिक पर्व है जिसमें संस्थान के छात्र-छात्राएं अपनी विविध कलाओं का प्रदर्शन करते हैं।
संस्थान के अमरीकी संयुक्त राज्य स्थित उस्रा एवं विश्व प्रसिद्ध कैलटेक विश्वविद्यालय के साथ गठबंधन है, जिनके अंतर्गत प्रति वर्ष छात्रों का आदान प्रदान किया जाता है। जल्द ही इ. ए. डी. एस. से भी इसी तरह के गठबंधन की संभावना है|
