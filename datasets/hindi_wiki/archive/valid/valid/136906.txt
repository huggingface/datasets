पंतनगर भारत के उत्तराखण्ड राज्य के उधम सिंह नगर जनपद में स्थित एक नगर है। गोविन्द बल्लभ पन्त कृषि एवं प्रौद्योगिकी विश्वविद्यालय तथा पंतनगर विमानक्षेत्र यहां ही स्थित हैं। उत्तर प्रदेश के प्रथम मुख्यमंत्री, गोविन्द बल्लभ पन्त के नाम पर ही इस नगर का नाम पंतनगर रखा गया है।
हिमालय की तलहटी के पास स्थित यह क्षेत्र 1960 से पहले घना जंगल हुआ करता था, जिसका उपयोग उत्तर प्रदेश सरकार द्वारा 1947 के विभाजन के बाद पश्चिमी पाकिस्तान से आये हिंदू, सिख और अन्य प्रवासियों के पुनर्वास में किया जा रहा था। 1954 में, उत्तर प्रदेश सरकार ने भारतीय कृषि अनुसंधान परिषद के तत्कालीन उपराष्ट्रपति, डॉ॰ के॰ आर॰ दामले की अध्यक्षता में एक भारतीय-अमेरिकी टीम को आमंत्रित किया ताकि नैनीताल जनपद के तराई क्षेत्र में एक ग्रामीण विश्वविद्यालय के लिए संभावित स्थल को चुना जाए। इसके बाद, भारत सरकार, तकनीकी सहयोग मिशन और कुछ अमेरिकी भूमि अनुदान विश्वविद्यालयों के बीच एक अनुबंध पर भारत में कृषि शिक्षा को बढ़ावा देने के लिए हस्ताक्षर किए गए। 17 नवंबर, 1860 को भारत के पहले प्रधान मंत्री जवाहरलाल नेहरू ने विश्वविद्यालय को समर्पित किया था। इस विश्वविद्यालय के आस पास धीरे धीरे लोग बसने लगे, और कुछ वर्षों के बाद इसे पंत नगर कहा जाने लगा।
पंतनगर में स्थित पंतनगर विमानक्षेत्र सम्पूर्ण कुमाऊँ क्षेत्र का एकमात्र कार्यात्मक हवाई अड्डा है। पंतनगर से एयर इंडिया की दैनिक उड़ानें दिल्ली तक उपलब्ध हैं। इसके अतिरिक्त पंतनगर रेल तथा सड़क मार्ग से भी हल्द्वानी-लालकुआं तथा किच्छा-बरेली इत्यादि नगरों से जुड़ा है।
