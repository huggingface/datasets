स्लोवाकिया युरोप महाद्वीप मे स्थित एक देश है। चेकोस्लोवाकिया से अलग होने के बाद इस गणराज्य का निर्माण हुआ था। यहाँ की राजधानी ब्रातिस्लावा है।
पुरातात्विक अवशेषों के अध्ययन से यह पता लगा है कि 1000 ईसा पूर्व से पहले स्लोवाकिया में बंजारे रहते थे जो एक जगह से दूसरी जगह जाते रहते थे। तत्पश्चात इलीरियन और सेल्ट जाति के लोग यहाँ स्थायी रूप से बसे। लगभग 100 ईसा पूर्व में जर्मन सेनाओं ने इन जातियों को यहाँ से खदेड़ा और स्वयं यहाँ बस गए। रोमन साम्राज्य ने इस इलाके पर कब्ज़ा करने की कोशिश की लेकिन जर्मन जातियों को हारने में असफल रहे। छठी शताब्दी तक स्लाव लोग यहाँ बस चुके थे।
सन् 833 में स्लोवाकिया के क्षेत्र पर मोरावियाई साम्राज्य ने कब्ज़ा कर लिया था। सन् 863 में ईसाई मिशनरी देश के लोगों का धर्म-परिवर्तन करने में सफल रहे, जो आज तक कायम है।
सन् 907 में मोरावियाई साम्राज्य के बिखर गया और सन् 1018 में स्लोवाकिया हंगेरियाई साम्राज्य का भाग बन गया। इस समय में क्षेत्र की आर्थिक उन्नति हुई और क्षेत्र में खदानों से सोना, चांदी, एवं तांबा निकाला गया। परन्तु सन् 1237 में पूर्व से तातार लोगों ने हमला कर दिया और अर्थव्यवस्था इससे डूब गयी। इन हमलों से बचाव के लिए साम्राज्य ने जर्मन लोगों को स्लोवाकिया के कम जनसंख्या घनत्व वाले क्षेत्रों में बसने के लिए भेजा। इससे जर्मन लोगों का यहाँ आना शुरू हुआ जिसके नतीजतन कई खनन वाले शहरों में जर्मन लोग प्रमुख जनजातीय समूह बन गए।
चौदवीं और सोलहवीं शताब्दी में हंगेइरियाई साम्राज्य के विरुद्ध विद्रोह हुए। इसके बाद तुर्कियों ने हंगरी पर कब्ज़ा कर लिया, परन्तु 1686 में हंगेरियन साम्राज्य ने उन्हें हरा दिया और स्लोवाकिया पर फिर हंगेरियन साम्राज्य का प्रभुत्व था।
स्लोवाकिया पूर्वी यूरोप में स्थित है। यह सभी तरफ़ से ज़मीन से घिरा है । इसका कुल क्षेत्रफल 49,035 वर्ग किलोमीटर है। इसके उत्तर में पोलैंड है, दक्षिण में हंगरी, पूर्व में यूक्रेन और पश्चिम में चेक गणराज्य एवं ऑस्ट्रिया। डैन्यूब नदी राष्ट्र की राजधानी ब्रातिस्लावा से गुज़रती है और हंगरी के साथ स्लोवाकिया की सीमा का काम करती है। देश का लगभग 30% इलाका पहाड़ी है।
2008 के अनुसार, स्लोवाकिया की जनसंख्या 54,12,254 है और जनसंख्या घनत्व है 110 व्यक्ति प्रति वर्ग किलोमीटर। 45% जनसंख्या 5,000 से कम जनसंख्या वाले गाँवों में रहती है। साक्षरता दर 99.6% है और औसत आयु 38.3 वर्ष। देश में 51.41% स्त्रियाँ हैं और 48.59% पुरुष। राष्ट्र के 86% लोग स्लोवाक हैं, 10% हंगेरियाई, 1.7% रोमा, 1.4% चेक, 0.3% रूसिन, 0.1% जर्मन, 0.1% पोलिश, 0.1% यूक्रेनीयाई और 0.07% मोरावियाई।
स्लोवाकिया में 69% लोग रोमन कैथलिक हैं, 10% प्रोटेस्टेंट, 4% यूनानी कैथलिक और 0.9% कट्टरवादी ईसाई । स्लोवाकिया में 4,000 से भी कम यहूदी हैं।
स्लोवाकिया एक संसदीय गणतंत्र है। इसके राष्ट्रीय परिषद में 150 सदस्य होते हैं जिन्हें हर 4 साल में आम चुनाव द्वारा चुना जाता है। सन् 2002 तक सांसद राष्ट्रपति का चुनाव किया करते थे और राष्ट्रपति बनने के लिए उम्मीदवार को कम-से-कम 90 सांसदों के मत हासिल करने होते थे। 2002 में स्लोवाकिया के संविधान में संशोधन किया गया और अब राष्ट्रपति आम चुनावों द्वारा चुने जाते हैं।
राष्ट्रीय परिषद में बहुमत से सरकार बनती है और इस सरकार के प्रमुख प्रधानमन्त्री होते हैं।
स्लोवाकिया 8 प्रशासनिक क्षेत्रों और 79 ज़िलों में बँटा हुआ है।
स्लोवाकिया में 55 ज़िला न्यायालय हैं, 8 क्षेत्रीय न्यायालय हैं; और एक सर्वोच्च न्यायालय है। इसके अतिरिक्त एक संवैधानिक न्यायालय भी है।
2008 में स्लोवाकिया का सकल घरेलू उत्पाद 95 बिलियन डॉलर था। 1 जनवरी 2009 को स्लोवाकिया यूरोज़ोन का भाग बन गया और यूरो ने स्लोवाकी क्राउन की जगह ले ली।
