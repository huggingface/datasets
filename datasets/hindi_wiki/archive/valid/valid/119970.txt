जालपृष्ठ या वेबपेज एक तरह का पन्ना या दस्तावेज होता है, जिसे इंटरनेट के जरिए हम आसानी से देख सकते हैं। इस तरह के वेब पन्नों में वेब कड़ियों का उपयोग किया जाता है, जिससे उसी वेबसाइट के अन्य पन्नों या किसी दूसरे वेबसाइट में भी जाया जा सकता है। कंप्यूटर या मोबाइल में इन वेब पन्नों को देखने के लिए वेब ब्राउजर का उपयोग किया जाता है। इनमें से कुछ दस्तावेजों की जानकारी को देखने के लिए फ्लैश या जावा का उपयोग करना पड़ता है। हालांकि वर्तमान समय में बहुत कम वेबसाइट में ही फ्लैश और जावा की जरूरत होती है।
इसे इंटरनेट द्वारा देखने के लिए उस फाइल का वेब सर्वर में होना आवश्यक है। इसके बिना भी यदि फाइल आपके कंप्यूटर में है तो आप उसे भी वेब ब्राउजर के माध्यम से देख सकते हैं। इस तरह के फाइल मुख्यतः .html में सहेजे जाते हैं। इसके अलावा भी कई अन्य फारमैट होते हैं, जिसमें आप इस तरह के पन्नों को सहेज सकते हैं। लेकिन कुछ प्रारूप या फारमैट हेतु सर्वर की आवश्यकता होती है। इनमें php, aspx, jsp आदि आते हैं। इस तरह के फाइल सर्वर द्वारा खोलने पर हर बार निर्मित होते हैं।
हर वेब पन्ने का एक अलग पता होता है, जिसे इंटरनेट पता या यूआरएल कहते हैं। इनके सामने एचटीटीपी लिखा होता है, जो दर्शाता है कि आप इंटरनेट प्रोटोकॉल द्वारा वेब पन्ना देख रहे हैं। इसमें एक सुरक्षित इंटरनेट प्रोटोकॉल भी है, जिसे एचटीटीपीएस द्वारा दिखाया जाता है। ऐसे पन्नों को खोलते समय इंटरनेट पते के सामने https:// लिखा आ जाता है। सुरक्षित इंटरनेट प्रोटोकॉल का उपयोग मुख्यतः इंटरनेट द्वारा पैसों के लेनदेन में या किसी सुरक्षित जानकारी के आदान प्रदान में उपयोग किया जाता है।
