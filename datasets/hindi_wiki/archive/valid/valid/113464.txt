तनु वेड्स मनु : रिटर्न्स एक हिंदी रोमांटिक कॉमेडी फ़िल्म है जिसका निर्देशन आनंद एल• राय ने किया है। यह फ़िल्म 2011 में आई तनु वेड्स मनु का सीक्वल है। इसका संगीत व बैकग्राउंड स्कोर कर्षणा सोलो के द्वारा व बोल राज शेखर के द्वारा लिखे गए हैं। इस फ़िल्म को आलोचकों से काफी अच्छे रिव्यु मिले। इस फ़िल्म में कंगना ने डबल रोल किया है।ये कड़ी इसकी पिछली से ज्यादा अच्छी मानी जा रही है। महिला प्रधान प्रेम कहानी होने के साथ साथ कंगना और माधवन सहित तमाम अन्य किरदारों के द्वारा किये गए शानदार अभिनय की वजह से यह फिल्म 2015 की बेहद सफल पारिवारिक मनोरंजक फिल्मों में गिनी जा रही है।
फ़िल्म वहीं से शुरू होती है जहाँ पिछली फ़िल्म समाप्त होती है। शादी के लगभग 4 साल बाद दोनों को लंदन के एक पारिवारिक सलाह केंद्र में परामर्श लेते हुए दिखाया जाता है जहाँ तनु अपने पारिवारिक जीवन के दुखों के लिये पति मनु पर आरोप लगाती है और उसी समय मनु अपना आपा खो देता है और उसकी तनु से लड़ाई हो जाती है। इसके बाद मनु को पागलखाने भेज दिया जाता है जबकि पप्पी को मनु का अता-पता बताकर तनु वापस अपने घर चली जाती है।
अपने घर पहुंचकर वो अपनी उसी बिंदास शैली में अपना जीवन जीने लगती है जिसके लिये उसे पहले से जाना जाता था जबकि मनु को पप्पी के द्वारा छुड़ा लिया जाता है। मनु और पप्पी वापस भारत आ जाते हैं और मनु तनु को तलाक का नोटिस भेजता है ये सोचकर की तनु अपने आप को बदलेगी। तनु यह देखकर और भडक जाती है और फिर से अपने पुराने मित्र राजा के पास जाती है। राजा की शादी तय हो चुकी है इसलिये वह तनु को मना कर देता है। इस बीच मनु को तनु जैसी दिखने वाली एक लडकी दत्तो मिलती है। दत्तो एक बेहद निर्भीक, त्वरित निर्णय लेने वाली, चुलबुली, युवा हरियाणवी लडकी है। कुछ मुलाकातों के बाद मनु उसे चाहने लगता है और दोनों शादी का फैसला कर लेते हैं। इसके बाद जो जो होता है वह बहुत ही मनोरंजक है।
तनु वेड्स मनु से अच्छी प्रतिक्रिया मिलने के बाद इस फ़िल्म की टीम ने इन दोनों जोड़ों की कहानी को आगे बढ़ने के लिए इसका अगला भाग बनाने का सोचा। पिछली फ़िल्म रिलीज़ होने के बाद कंगना और माधवन दोनों ने ही इसके प्रत्याशित अगले भाग में काम करने में रूचि दिखाई।सितम्बर 2011 में एरोस इंटरनेशनल के सुनील लुल्ला ने ये घोषणा की कि उन्होंने निर्देशक आनंद एल. राय को इस फ़िल्म की अगली कड़ी के लिए अनुबंधित किया है।पहले आयी रिपोर्ट में यह बताया गया कि फ़िल्म के मुख्य पात्र दो रूपों में दिखाई देंगे। ये भी कयास लगाये गए की शाहिद कपूर इस फ़िल्म में माधवन की जगह लेंगे। जनवरी 2012 में इस परियोजना को आगे बढ़ा दिया गया ताकि आनंद एल. राय दूसरी फ़िल्म रांझणा का काम निपटा सकें। उसी समय निर्माता ये भी चाहते थे कि कंगना भी क्रिश 3 का अपना कार्य निपटा लें।
"रांझणा" की सफलता के बाद जुलाई 2013 में आनंद राय ने सभी भ्रांतियों को समाप्त करते हुए, ये प्रमाणित किया कि "तनु वेड्स मनु" की परियोजना अभी भी चालू है और उसमे मूल फ़िल्म के पात्र ही काम करेंगे। पटकथा लेखक हिमांशु शर्मा ने जुलाई 2013 में इस फ़िल्म पर काम करना शुरू किया। हिमांशु शर्मा ने बताया कि इस फ़िल्म के कुछ दृश्य लंदन में फिल्माये जायेंगे उसके बाद की शूटिंग लखनऊ, कानपूर व दिल्ली में की जायेगी। इस फ़िल्म का संभावित नाम " तनु वेड्स मनु एक्स्ट्रा लार्ज " रखा गया।इसका प्री-प्रोडक्शन 2013 तक चलता रहा। पर कंगना की अमेरिका की ट्रिप के कारण इसे और आगे 2014 के प्रारम्भ तक ले जाना पड़ा। कंगना ने बाद में ये प्रमाणित किया की वे इस फ़िल्म में दो चरित्रों में नज़र आयेगी। नया चरित्र एक खिलाड़ी का होगा। इस पर फ़िल्म की टीम ने कंगना की हमशक्ल खोजना शुरू कर दिया। धनुष, जिन्होंने "रांझणा" में काम किया उनका भी इस फ़िल्म में एक कैमियो रोल है।
एक छोटे से उत्सव वे बाद टीम ने फिल्मिंग अक्टूबर 2014 में लखनऊ में शुरू की। फ़िल्म का पहला मोशन पोस्टर 23 मार्च 2015 में कंगना के जन्मदिन पर रिलीज़ हुआ।
ये फ़िल्म 22 मई 2015 को लगभग 2200 स्क्रीन्स के साथ भारत में रिलीज़ हुई। यूएसए, यूके कनाडा ,पाकिस्तान, न्यू जीलैंड, ऑस्ट्रेलिया और यूएई में इसे 350 स्क्रीन्स पर रिलीज़ किया गया। बॉक्स ऑफिस इंडिया के अनुसार इस फ़िल्म को आंध्र प्रदेश व पश्चिम बंगाल में औसत शुरुआत मिली।तनु वेड्स मनु रिटर्न्स ने अपने ओपनिंग के मौके पर उत्तर में 60% व दूसरे राज्यों व मेट्रोज़ में 40-50% स्क्रीन्स को घेर लिया।फ़िल्म ने अपने रिलीज़ के पहले दिन अपने घरेलू बाजार से 8.75 करोड़ कमाये। जबकि पहले सप्ताह में ही 100 करोड़ से ज्यादा कमाई कर के यह फ़िल्म वर्ष की सबसे सफल फ़िल्मों में शुमार हो गई।
फ़िल्म को आलोचकों से काफी प्रशंसा मिली। आलोचकों ने कंगना के डबल रोल को काफी सराहा। इसे 95% समीक्षाएँ अपने पक्ष में मिले और द रिव्यु मोंक, जो एक भारतीय फिल्मों के समीक्षाओं को संग्रहित करने वाली साईट है पर 30 समीक्षाओं के आधार पर 10 में से 7.4 अंक मिले। टाइम्स ऑफ़ इंडिया के सृजन मित्रा दास ने इसे 5 में से 4.5 सितारे दिए। दास ने कहा, "तनु वेड्स मनु रिटर्न्स हिंदी सिनेमा के सबसे अच्छे डबल रोल में से एक होने पर गर्व कर सकती है। साथ ही माधवन ने भी शांत, चिड़-चिड़ा व कभी आशावादी बनकर एक अच्छा कार्य किया है।"इंडियन एक्सप्रेस की शुभ्रा गुप्ता ने कहा, " मैं कंगना के कारण एक टिकट खरीदूँगी।" इन्होंने फ़िल्म को 5 में से 3 स्टार दिए। एनडीटीवी के सेबल चट्टर्जी ने कहा," फिल्म अंत तक एक गाने की तरह चलती है पर अंत में ये थोड़ा लड़खड़ाने लगती है।"
 - IMDb.com - NDTV.com - Indiatoday.com - Indianexpress.com - TheReviewMonk.com - जागरण
मई 2014 में पिछली फ़िल्म के प्रोड्यूसर्स ,संजय सिंह, विनोद बच्चन व शैलेश सिंह ने ये कहते हुए एक कनूनी नोटिस दिया कि निर्देशकों के पास उनकी अनुमति के बिना इस फ़िल्म का दूसरा भाग बनाने का अधिकार नहीं है। आनंद राय ने उत्तर दिया कि इन तीनों के पास केवल पिछली फ़िल्म के अधिकार थे इसके सीक्वल व फ्रेंचाइज़ी पर इनका कोई सीधा अधिकार नहीं है।
तनु वेड्स मनु:रिटर्न्स के गाने क्रस्ना सोलो व तनिष्क-वायु द्वारा निर्मित हैं
