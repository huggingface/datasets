पूर्णिमा श्रेष्ठ एक प्रसिद्ध बॉलीवुड पार्श्व गायिका है जिन्होंने भारतीय संगीत उद्योगों में कई सुपरहिट गाने गाए हैं। उन्हें सुषमा श्रेष्ठ नाम से अधिक जाना जाता है। सुषमा ने रमेश सिप्पी की 1971 की फिल्म अंदाज़ में एक बाल गायिका के रूप में अपना करियर शुरू किया। उस फिल्म में, उन्होंने शंकर जयकिशन के संगीत निर्देश में "है ना बोलो बोलो" गीत मोहम्मद रफी, सुमन कल्याणपुर और प्रतिभा के साथ गाया। उन्हें इस समय ज्यादातर उनके गीतों "तेरा मुझसे है पहले" आ गले लग जा से और "क्या हुआ तेरा वादा" हम किसी से कम नहीं से के लिये याद किया जाता है। दोनों के लिये उन्हें फ़िल्मफ़ेयर सर्वश्रेष्ठ पार्श्व गायिका पुरस्कार में नामांकित किया गया। संगीतकार जोड़ी आनंद-मिलिंद 90 के दशक की शुरुआत में उनकी आवाज़ के बहुत कायल थे और उन्होंने उन्हें अपने गीत गाने के कई मौके दिए। पूर्णिमा ने डेविड धवन की फिल्मों की श्रृंखला में कई लोकप्रिय गीत गाए हैं, जैसे कि कुली नं॰ 1, जुड़वा, हीरो नं॰ 1 और बीवी नं॰ 1 । वह मूल रूप से नेपाल से हैं।
