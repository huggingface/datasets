निर्देशांक: 29°47′58″N 80°14′10″E / 29.7994255°N 80.2362226°E / 29.7994255; 80.2362226
डीडीहाट उत्तराखण्ड राज्य के पिथौरागढ़ जनपद में स्थित एक नगर है। यह कुमाऊँ मण्डल में आता है, और डीडीहाट तहसील का मुख्यालय है। 2011 की जनगणना के अनुसार डीडीहाट की जनसंख्या 6,522 है, और यह उत्तराखण्ड की राजधानी देहरादून से 520 किमी की दूरी पर स्थित है। डीडीहाट नाम दो कुमाउँनी शब्दों, 'डांडी' और 'हाट' से जुड़कर बना है, जिनका अर्थ क्रमशः 'छोटी पहाड़ी' और 'बाजार' होता है। डीडीहाट 'कैलाश मानसरोवर तीर्थयात्रा' के मार्ग पर पड़ता है।
वर्तमान डीडीहाट नगर ऐतिहासिक सीरा राज्य की राजधानी, सिरकोट के समीप बसा है। डीडीहाट नगर के पश्चिम में स्थित डिगताड़ के पास एक पर्वत चोटी पर सिरकोट किला था, जो सीरा के मल्ल राजाओं की राजधानी हुआ करता था। राजा हरि मल्ल के समय तक यह क्षेत्र नेपाल के डोटी साम्राज्य के अधीन था। बाद में 1581 ईस्वी में चन्द वंश के शासक रुद्र चंद ने मल्ल राजाओं को पराजित कर इस क्षेत्र पर नियंत्रण प्राप्त किया। अभी भी प्राचीन किले और मंदिरों के कुछ अवशेष डीडीहाट में उपस्थित हैं।
2011 की जनगणना के अनुसार, डीडीहाट नगर पंचायत की जनसंख्या 6,522 थी। डीडीहाट में साक्षरता दर 91.03% है; 95.20% पुरुष और 86.44% महिलाऐं साक्षर हैं। नगर का लिंग अनुपात 889 महिलाऐं प्रति 1000 पुरुष है। डीडीहाट के लगभग सभी निवासी कुमाउँनी मूल के ​हैं। कुल जनसंख्या के लगभग 20.55% लोग अनुसूचित जातियों से है, और उनकी संख्या 1,340 से अधिक है। इसके अलावा, शहर में 649 लोग अनुसूचित जनजातियों के हैं। डीडीहाट 'राजी' जनजाति का मूल स्थान भी है।:424 नगर में लगभग 1,400 लोग झुग्गियों में रहते हैं। 2001 में डीडीहाट की जनसंख्या 4,805, और 1991 में 3,514 थी।
वर्ष 1962 में पहली बार डीडीहाट को जिला घोषित करने को लेकर संघर्ष समिति का गठन किया गया था। 1962 से 1992 तक डीडीहाट की जनता संघर्ष करती रही। वर्ष 1994 में तत्कालीन मुख्यमंत्री मुलायम सिंह यादव ने डीडीहाट जिले को लेकर दीक्षित आयोग का गठन किया। एक साल में आयोग ने अपनी रिपोर्ट में डीडीहाट को जिले के लिए सभी मानक पूरा करते हुए इसके गठन की संस्तुति सरकार से की थी, लेकिन उस समय यह जिला राजनीति की भेंट चढ़ गया।
2000 में उत्तराखंड गठन के साथ ही छोटी प्रशासनिक इकाईयों को बनाने की घोषणा भाजपा एवं कांग्रेस द्वारा की गई। वर्ष 2000 से 2005 तक डीडीहाट की जनता ने जिले की गठन की आस उत्तराखंड सरकारों से लगाए रखी, लेकिन जिला न बनने पर वर्ष 2005 में 36 दिन का आमरण अनशन डीडीहाट के रामलीला मैदान में किया गया। उस समय तत्कालीन मुख्यमंत्री एनडी तिवारी ने आंदोलन को खत्म करने के लिए शीघ्र ही डीडीहाट को जिला घोषित करने की बात कही, लेकनि जिला घोषित नहीं हो पाया।
15 अगस्त 2011 को तत्कालीन मुख्यमंत्री रमेश पोखरियाल निशंक ने डीडीहाट, रानीखेत, यमनोत्री, कोटद्वार को जिला बनाने की घोषणा की। 8 दिसंबर 2011 को शासनादेश जारी किया गया, लेकिन गजट नोटिफिकेशन न होने के कारण नए जिले अस्तित्व में नहीं आ पाए। हरीश रावत के कार्यकाल में 4 जनवरी 2017 जिला गठन के लिए एक हजार करोड़ का कार्पस फंड स्थापित किया, लेकिन कांग्रेस के शासनकाल में भी जिले नहीं बने।
अस्कोट · गंगोलीहाट · चौकोड़ी · डीडीहाट · धारचूला · धारचुला देहात · पिथौरागढ़ · बेरीनाग · मुनस्‍यारी · तेजम · नाचनी · राईआगर · चौड़मन्या
अल्मोड़ा · उत्तरकाशी · उधम सिंह नगर · चमोली गढ़वाल · चम्पावत · टिहरी गढ़वाल · देहरादून · नैनीताल · पौड़ी गढ़वाल · बागेश्वर · रुद्रप्रयाग · हरिद्वार 
