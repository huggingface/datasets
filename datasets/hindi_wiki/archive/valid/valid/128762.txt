गोएकतुर्क मध्य एशिया और उत्तरपूर्वी एशिया में एक मध्यकालीन ख़ानाबदोश क़बीलों का परिसंघ था जिन्होंने 552 ईसवी से 744 ईसवी तक अपना गोएकतुर्क ख़ागानत नाम का साम्राज्य चलाया। इन्होनें यहाँ पर अपने से पहले सत्ताधारी जू-जान ख़ागानत को हटाकर रेशम मार्ग पर चल रहे व्यापार को अपने नियंत्रण में कर लिया। 'गोएक' का अर्थ तुर्की भाषा में 'आकाश' होता है और 'गोएकतुर्क' का मतलब 'आसमानी तुर्क' है। यह इतिहास का पहला साम्राज्य था जिसने अपने आप को 'तुर्क' बुलाया। इस से पहले 'तुर्क' या 'तुरुक' निपुण लोहार माने जाते थे लेकिन राजा-महाराजा नहीं।
गोएकतुर्क साम्राज्य की स्थापना बूमीन ख़ागान ने की थी और इसके अधीन मध्य एशिया के स्तेपी क्षेत्र का बहुत से क़बीले संगठित हो गए। लेकिन चौथे ख़ागान के बाद यह साम्राज्य दो हिस्सों - पूर्वी ख़ागानत और पश्चिमी ख़ागानत - में बंट गया। और आगे चलकर कुछ क़बीलों ने इसके गोएकतुर्कों के खिलाफ़ विद्रोह करा और उनका राज ख़त्म होने के साथ-साथ 744 ईसवी में उईग़ुर ख़ागानत सब से शक्तिशाली तुर्क साम्राज्य के रूप में उभरी।
