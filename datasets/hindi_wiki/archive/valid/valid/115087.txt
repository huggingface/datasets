जगद्गुरु रामानन्दाचार्य स्वामी रामभद्राचार्य चित्रकूट धाम, भारत के एक हिंदू धार्मिकनेता, शिक्षाविद्, संस्कृतविद्वान, बहुभाषाविद, कवि, लेखक, टीकाकार, दार्शनिक, संगीतकार, गायक, नाटककार और कथाकलाकार हैं। उनकी रचनाओं में कविताएँ, नाटक, शोध-निबंध, टीकाएँ, प्रवचन और अपने ग्रंथों पर स्वयं सृजित संगीतबद्ध प्रस्तुतियाँ सम्मिलित हैं। वे 90 से अधिक साहित्यिक कृतियों की रचना कर चुके हैं, जिनमें प्रकाशित पुस्तकें और अप्रकाशित पांडुलिपियां, चार महाकाव्य, तुलसीदास द्वारा रचित रामचरितमानस पर एक हिंदी भाष्य,अष्टाध्यायी पर पद्यरूप में संस्कृत भाष्य और प्रस्थानत्रयी शास्त्रों पर संस्कृत टीकाएँ शामिल हैं।उनकी रचनाओं के अनेक ऑडियो और वीडियो भी जारी हो चुके हैं। वह संस्कृत, हिंदी, अवधी, मैथिली और कई अन्य भाषाओं में लिखते हैं।
श्रीभार्गवराघवीयम् उनकी अत्यन्त प्रसिद्ध रचना है, जिसके लिए उन्हें संस्कृत साहित्य अकादमी पुरस्कार समेत अनेक पुरस्कारों से सम्मानित किया जा चुका है।।उन्हें महाकवि तथा कविकुलरत्न आदि अनेक साहित्यिक उपाधियों से भी अलंकृत किया जा चुका है।
उनकी प्रमुख साहित्यिक और संगीतमय रचनाएँ, शैलियों के आधार पर विभिन्न समूहों में, नीचे सूचीबद्ध हैं।

जगद्गुरु रामभद्राचार्य ने प्रस्थानत्रयी पर श्रीराघवकृपाभाष्यम् नामक संस्कृत टीकाओं की रचना की है। इन टीकाओं का विमोचन 10 वैशाखपूर्व 1998 को भारत के तत्कालीन प्रधानमंत्री, अटल बिहारी वाजपेयी द्वारा किया गया था।इसके अतिरिक्त उन्होंने नारद भक्ति सूत्र पर 1991 में श्रीराघवकृपाभाष्यम् टीका की रचना की। रामानंद सम्प्रदाय में प्रस्थानत्रयी पर संस्कृत टीका प्रस्तुत करने वाले रामभद्राचार्य द्वितीय आचार्य हैं, इनसे पूर्व स्वयं रामानंद ने आनन्दभाष्यम् नामक प्रथम टीका की रचना की थी।इस प्रकार लगभग 600 वर्षों की कालावधि में प्रस्थानत्रयी पर प्रथम बार संस्कृत टीकाओं को रामभद्राचार्य ने प्रस्तुत किया है।
रामभद्राचार्य का सबसे विवादास्पद कार्य रामचरितमानस का समालोचनात्मक संस्करण था, जो तुलसी पीठ संस्करण के रूप में प्रकाशित किया गया था। उन पर महाकाव्य को विकृत करने का आरोप लगाया गया था, लेकिन रामभद्राचार्य द्वारा इस संस्करण के प्रकाशन से किसी को कष्ट पहुँचने पर खेद जताने पर यह विवाद शांत हो गया। उनके खिलाफ एक याचिका भी दायर की गई थी, लेकिन उसे अदालत ने खारिज कर दिया था। यह संस्करण 2005 में श्री तुलसी पीठ सेवा न्यास द्वारा प्रकाशित किया गया था।
