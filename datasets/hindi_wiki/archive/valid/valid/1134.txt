एलेक्सिस सेंट लेगर  फ्रांस के कवि थे। 1960 ई0 में साहित्य में नोबेल पुरस्कार विजेता।

एलेक्सिस सेंट लेगर का जन्म 31 मई, 1887 ई0 को फ्रांस के एक द्वीप 'लेजर ले फ्यूले' में हुआ था। इनका उपनाम सेंट जॉन पर्स था और इस नाम से भी ये काफी विख्यात रहे हैं। इनकी शिक्षा-दीक्षा एक वृद्ध धर्माचार्य के द्वारा हुई थी और इनकी दाई एक हिंदू स्त्री थी, जो गुप्त रूप से शैवमत की अनुगामिनी थी। 11 वर्ष की अवस्था में इन्हें अपने पारिवारिक टापू से फ्रांस लाया गया, जहाँ इन्होंने साहित्य, औषधि शास्त्र और कानून का अध्ययन किया। 1914 ई0 में ये दूतावास की सेवा में चले गये। 1922 ई0 में शांतिदूत एरिस्टाइड ब्रिआंद के अनुरोध पर ये वाशिंगटन में निशस्त्रीकरण परिषद में भाग लेने के लिए अमेरिका गये, क्योंकि ये सुदूरपूर्व के विशेषज्ञ माने जाते थे। 1932 ई0 में ब्रिआंद का निधन हो जाने पर इन्हें ही विदेश सचिव बनाया गया। उस समय भी रात का समय ये काव्य-रचना में ही लगाते रहे।
सेंट लेगर की पहली रचना 1909 ई0 में इमेजेज़ ए'-कूसो के नाम से प्रकाशित हुई थी। उनका दूसरा कविता-संग्रह इलोजेज़ नाम से 1910 ई0 में निकला था। 1924 ई0 में प्रकाशित अनाबेस को उनकी सर्वश्रेष्ठ कृति मानी जाती है। इस रचना का अंग्रेजी में अनुवाद कवि एस0 इलियट ने किया था, जो 1930 ई0 में प्रकाशित हुआ था। इस रचना का अनुवाद जर्मन, इटालियन, रोमानियन और रूसी में भी प्रकाशित हुआ। एग्ज़ाइल भी इनकी उत्तम रचनाओं में परिगणित होती है।
